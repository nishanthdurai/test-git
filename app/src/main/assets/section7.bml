~~book~~ஆயிரத்து ஓர் இரவுகள்
~~chapter~~1
~~title~~சிந்துபாத்தின் ஆரம்ப கால வாழ்க்கை
~~page_heading~~சிந்துபாத்தின் ஆரம்ப கால வாழ்க்கை
~~para
இவ்வாறு ஷாரஜாத் அலிபாபாவின் கதையை பல இரவுகள் தொடர்ந்து சொல்லி முடித்தாள். அதனைக் கேட்ட மன்னர் மகிழ்ந்தார்.
~~para
பிறகு சிறிது நேரம் கழித்து ஷாரஜாத்திடம் மன்னர் "இதை விட ஒரு அற்புதமான கதை இருந்தால் சொல்லேன்!" என்று கேட்டார்.
~~para
அதனைக் கேட்ட ஷாரஜாத்,"மன்னரே இதை விட ஒரு அற்புதமான கதையை சொல்கிறேன் கேளுங்கள். நான் சொல்லப் போகும் கதையில் வரும் சிந்துபாத்தின் வீரதீரச் செயல்களை கேட்டால் நிச்சயம் தாங்கள் வியந்து விடுவீர்கள்" என்று கூற.
~~para
"உடனே அந்தக் கதையையும் கூறு" என்று கேட்டுக் கொண்டார் மன்னர்.
~~para
ஷாரஜாத்தும் கடலோடி சிந்துபாத்தின் ஆபத்தான கடற்ப் பயணங்களை கொண்ட அந்த சுவாரஸ்யமான கதைத் தொகுப்பை இவ்வாறு சொல்லத் தொடங்கினாள்.
~~para
சிந்துபாத்தின் ஆரம்ப கால வாழ்க்கை:
~~para
பாக்தாத் நகரத்தில் ஆயிஷா, ஆஸிம் என்ற தம்பதியர்கள் வாழ்ந்து வந்தனர். ஆஸிம் ஒரு வணிகன். "திரை கடல் ஓடியும் திரவியம் தேடு" என்ற பலமொழிக்கு ஏற்ப பல நாடுகளுக்கு சென்று வியாபாரம் செய்து அதன் மூலம் எண்ணற்ற பொருள்களை சம்பாதித்தான். பாக்தாத் நகரத்திலேயே விரல் விட்டு எண்ணக் கூடிய மிகப் பெரும் பணக்காரர்களுள் ஆஸிமும் ஒருவன். இறைவன் ஆஸிமுக்கு செல்வத்தில் ஒரு குறையும் வைக்கவில்லை. ஆனால் வாழ்க்கையில் ஒரு பெரும் குறையை வைத்து இருந்தான். ஆம்! ஆயிஷா, ஆஸிம் தம்பதிகள் இருவருக்கும் திருமணமாகி பத்து ஆண்டுகள் கழிந்தும் குழந்தை வரம் கிட்டவில்லை என்பது தான் அந்தப் பெரும் குறை. அப்பெரும் குறையை தீர்க்க ஆயிஷா, ஆஸிம் தம்பதியர் பல புனிதத் தலங்களுக்கு சென்றனர். இறுதியில் எருசலேமில் இருந்த புகழ் பெற்ற மசூதிக்கு வந்து சேர்ந்தனர். அங்கு தங்களால் ஆன தான தர்மங்களை செய்து மகிழ்ந்தனர். அந்த ஊரில் இருந்து கிளம்பும் சமயத்தில் பாபாஜான் என்ற மிகப் பெரும் சுஃபி துறவியை சந்தித்தனர். அவரிடம் கண்கள் கலங்க தம்பதியர் இருவரும் தங்களின் குறையை எடுத்துக் கூறி அழுதனர். பாபாஜான் அவ்வூரிலேயே மிகவும் மதிக்கத்தக்க ஞானி. அவர் அனைத்து சாஸ்திரங்களையும் அறிந்தவர். இன்னும் சொல்லப் போனால் அவரை ஜெருசலேமின் ஒரு ஜாதிப் பிரிவினர் இறைத் தூதராகவே நினைத்தே வழிபட்டனர்.
~~para
ஆயிஷா, ஆஸிம் ஆகிய இந்த இரு தம்பதிகளின் குறையையும் கேட்ட பாபாஜான் இறைவனை மனதில் நினைத்து கண்களைத் திறந்தவராக அவர்களிடம் "நீங்கள் அழ வேண்டாம். உங்கள் அழுகைக் காலங்கள் எல்லாம் முடிந்து விட்டது. விரையில் இறைவன் உங்களுக்கு புத்தியும், பலமும், நிறைந்த உடன் அதிர்ஷ்டமும் கொண்ட ஒரு ஆண் குழந்தையை தர இருக்கிறான்" என்ற நல்ல செய்தியை சொல்லி விட்டு நகர்ந்தார். அந்த வார்த்தையை கேட்ட தம்பதியர் இருவரும் மகிழ்ந்தனர். அந்த மகிழ்ச்சியுடன் மீண்டும் பாக்தாத் நகரம் திரும்பினர்.
~~para
சில மாதங்கள் கழிந்தது பாபாஜான் சொன்னபடியே ஆயிஷா ஒரு அழகான ஆண் குழந்தையை பெற்று எடுத்து ஆசிமின் கைகளில் ஒப்படைத்தாள். அத்துடன் அந்தக் குழந்தையை பத்திரமாகப் பார்த்துக் கொள்ளுமாறு கூறிவிட்டு மரணித்தாள். ஆயிஷாவின் பிரிவை ஆசிமினால் தாங்க இயலவில்லை. ஆஸிம் ஒரு கணம் "ஏதேனும் செய்து தாமும் இறந்து விடலாமா?" என்று கூட யோசித்தான். எனினும் தனக்குப் பிறந்த குழந்தையை நல்ல படியாக வளர்க்கும் பொறுப்பு அவனுக்கு இருந்ததால் அக்குழந்தைக்காக வாழத் தொடங்கினான். மேலும் அப்பிள்ளைக்கு சிந்துபாத் என்று பெயரிட்டு வளர்த்து வந்தான்.
~~para
சிந்துபாத் பார்ப்பதற்கு அழகாகவும், சற்றே மெலிந்த திரேகத்துடன் காணப்பட்டாலும் மிகவும் பலசாலியாகவும், அறிவாளியாகவும் திகழ்ந்தான். எதையும் ஒரு முறை பார்த்த மாத்திரத்திலேயே மனதில் பதித்துக் கொண்டான். தாராள மனதுடன் இருந்தான். அவனது மறைந்த தாயார் ஆயிஷாவைப் போலவே ஏழைகளுக்கு வாரி வழங்கும் வள்ளலாக இருந்தான். ஆனால், அதே சமயத்தில் அவனிடம் அதிகம், அதிகமாக விளையாட்டு புத்தியும் இருந்தது. தாய் இல்லாப் பிள்ளை என்ற பாசத்தில் ஆஸிம் அவனை ஒரு நாள் கூட அடித்தது இல்லை. சிந்துபாத்திற்காக அவன் இன்னொரு திருமணத்திற்கும் சம்மதிக்க வில்லை. இதனால் சிந்துபாத் சிறு வயதில் இருந்தே மிகவும் ஆடம்பரமாக வளர்ந்தான். அத்துடன் அவனுக்கு கஷ்டம், எளிமை என்ற வார்த்தையின் பொருள் கூடத் தெரியவில்லை. தனது விருப்பம் போல செல்வத்தை தண்ணீராக செலவழித்தான். இன்னும் சொல்லப் போனால் "குன்றித் தின்னால் குன்றும் காணாது" என்ற பழமொழி அவனுக்குப் புரியவில்லை. இந்நிலையில் சிந்துபாத்தின் தந்தை ஆஸிம் காலமானார். இப்போது சிந்துபாத்தை கேட்கவும் ஆள் இல்லை. வரவை மீறி செலவு செய்து வந்தான். அதிகப்படியான செலவுகள் கடைசியில் எதில் கொண்டு போய் விடும் என்று சொல்லத் தேவை இல்லை. ஒரு பழமொழி சொல்வார்கள், செக்களவு பொன் இருந்தாலும், செதுக்கிச் செதுக்கித் தின்றால் எத்தனை காலத்திற்கு வரும் என்று. அதே கதை தான். வருமானம் இல்லா விட்டால் என்ன செய்ய முடியும்? உழைக்காமல் எத்தனை நாட்கள் உண்ண முடியும்? உயர்ந்த வகை ஆடைகளை உடுத்திட முடியும்? ஆம்! கடைசியில் அது தான் நடந்தது தனது ஈகைப் பண்பாலும், அதிகப்படியான செலவுகளாலும் எல்லா செல்வங்களையும் இழந்து விட்டான் சிந்துபாத். அதன் விளைவு மாளிகை கூரை வீடாக மாறியது. தங்கத் தட்டுக்கள் மற்பாண்டமாய் மாறிப் போயின. முன்பு தேடித் தேடி வந்த உறவுகள் அனைத்தும் இப்போது வறண்ட குளத்தை பார்க்க விரும்பாத பறவைகள் போல ஓடி ஒழிந்தன.
~~para
சிந்துபாத்துக்கு அப்போது தான் வாழ்க்கை புரிந்தது. "துன்பம்" என்ற சொல்லை ஏட்டில் மட்டுமே படித்தவன் இப்போது முதன் முறையாக அதனை அனுபவத்தில் கண்டான். தந்தை ஆசானாக இருந்து சொல்லித் தர வேண்டிய பல உண்மைகளை அவனது அனுபவம் என்ற ஆசான் மூலமாக குறுகிய காலத்தில் சிந்துபாத் கற்றுத் தேர்ந்தான். இறுதியாக கப்பல் கட்டுபவர்களிடம் வேலைக்கு சேர்ந்தான். எதையும் பார்த்தவுடனேயே கற்றுத் தேர்ந்து விடும் அறிவு கொண்ட சிந்துபாத் விரைவில் கப்பல் கட்டும் தொழில் நுட்பத்தை கற்றுத் தேறினான். இப்போது அவனே தனியாகச் சென்று கப்பலைகளை சொந்தமாகக் கட்டி விற்கத் தொடங்கினான். முதலில் சிறு, சிறு கப்பல்களை செய்து விற்றவன். இப்போது வருவாய் பெருகியதன் காரணமாக சில பெரிய கப்பல்களையும் செய்து விற்றான். அதனால் கையில் கொஞ்சம் அதிகமாகவே காசு புரண்டது. அதைக் கொண்டு ஒரு மிகப் பெரும் மாளிகையை கட்டிக் கொண்டான். தந்தை காலத்தில் சேர்த்து வைத்த சொத்துக்கள் அனைத்தையும் மீண்டும் மீட்டு எடுக்க வேண்டும் என்ற எண்ணம் சிந்துபாத்தின் மனதில் நிழல் ஆடியது. அது கனவாய் அவனைத் தூங்க விடாமல் நச்சரித்தது. அதன் விளைவு தனது  தந்தையைப் போலவே சிந்துபாத்தும் கடல் கடந்து வியாபாரம் செய்ய வேண்டும் என்று ஆசை கொண்டான்.
~~para
சிந்துபாத்தின் கப்பல் கட்டும் தொழில் நன்றாக வளர்ந்ததால் எண்ணற்ற செல்வந்தர்களின் அறிமுகம் அவனுக்குக் கிடைத்தது. அத்துடன் அவன் கேட்டால் கடனாக அவனை நம்பி எத்தனை தினார்களை வேண்டும் ஆனாலும் அள்ளிக் கொடுக்க பிரபுக்கள் காத்திருந்தனர். அத்துணை நம்பிக்கையை சிந்துபாத் குறுகிய காலத்திலேயே அவ்வூர் உயர் குடி பிரப்புக்களிடம் இருந்து பெற்றுவிட்டான். தான் கஷ்டப்பட்டு உருவாக்கிய கப்பல் கட்டும் தொழிற்சாலையை தனக்கு வேண்டிய ஒரு உயர் குடிப் பிரபுவிடம் ஒப்படைத்து விட்டு அவரிடம் இருந்து அதற்கு ஈடாக எண்ணற்ற பொற்காசுகளை பெற்றான் சிந்துபாத். தான் பெற்ற பொற்காசுகளைக் கொண்டு வர்த்தகத்துக்கு தேவையான எண்ணற்ற அறிய பொருள்களை வாங்கிக் கொண்டு அதனை வெளி நாட்டில் நல்ல விலைக்கு விற்க வேண்டி தனக்கு அறிமுகமான சில வியாபாரிகளுடன் தனது முதல் கப்பல் பயணத்திற்கு ஆயத்தம் ஆனான் சிந்துபாத்.
~~chapter~~2
~~title~~சிந்துபாத்தின் முதல் கப்பல் பயணம்
~~page_heading~~சிந்துபாத்தின் முதல் கப்பல் பயணம்
~~para
சிந்துபாத் தனக்குத் தெரிந்த சில நல்ல வர்த்தகர்களின் உதவியுடன் தான் வியாபாரத்திற்கு வாங்கிய வணிகப் பொருள்களையும் ஏற்றிக் கொண்டு தனது முதல் கப்பல் பயணத்தை தொடங்கினான்.
~~para
சில் என்று தென்றல் தழுவ பாய்மரத்தின் உதவியுடன் கப்பல் கடலின் அலைகளில் மெல்ல நகரத் தொடங்கியது. வெற்றி அடைந்த அரசனை அரண்மனைக்குள் வரவேற்கும் பணிப் பெண்களைப் போல, கடலில் மிதந்த கப்பலை வரவேற்றது நிலவின் ஒளி. அதற்கு மேலும் அழகு சேர்க்கும் விதத்தில் வானில் தோரணமாய் காட்சி அளித்தது விண்மீன்களின் கூட்டம். இந்நிலையில் கப்பலில் ஆடல், பாடல்களுடன் இனிய கானம் ஒலிக்க. அதற்கு நடனம் ஆடுவது போல துள்ளி எழுந்தன கடல் வாழ் உயிரினங்கள் சில. இக்காட்சிகள் அனைத்தும் சிந்துபாத்தின் மனதைக் கவர்ந்தது. அதில் அவன் மனம் நெகிழ்ந்தது. அதனால் அவன் நா கவிதை பாடியது. இப்படியாக ஆடல், பாடல் என்ற விதத்தில் அந்த இரவு அற்புதமாகக் கழிந்தது.
~~para
அடுத்த நாள் காலையும் மெல்ல விடியத் துவங்கியது. சூரியனின் கதிர்கள் வானத்தில் வர்ண ஜாலத்தை நிகழ்த்திய தருணம் சிந்துபாத் கண் விழித்தான். அந்த அற்புதமான காட்சியை கண்டு ரசித்தான். அன்றும் கப்பலில் அனைவரும் ஆட்டம், பாட்டம் கொண்டாட்டம் என்று தான் இருந்தனர். இப்படியே மூன்று நாட்கள் கடந்தது. இறுதியில் கப்பல் ஒரு குட்டித் தீவை அடைந்து நின்றது. அவ்விடத்தில் கப்பலின் நங்கூரம் பாய்ச்சப்பட்டது. கப்பலில் இருந்து தீவுக்கு இறங்கி வர வேண்டுமே, அதற்காக சில பலகைகளை கப்பல் தலைவன் பரப்ப, அதன் மீது பத்திரமாக இறங்கி தீவுக்குள் நடந்தனர் வர்த்தகர்கள். அவர்களைப் பின் தொடர்ந்து சென்றான் சிந்துபாத். சிந்துபாத்தைப் பொறுத்தவரையில் இவை அனைத்துமே அவனுக்குப் புதிய அனுபவம் தான்.
~~para
அந்தக் குறிப்பிட்ட குட்டித் தீவில் இறங்கியதும் அவரவர், அவரவர் பணியை பார்க்கத் தொடங்கினார்கள். சிலர் குமுட்டி அடுப்புகளைப் பற்ற வைத்து தீ மூட்டினார்கள்; சிலர் துணிமணிகளை துவைக்க ஆரம்பித்தார்கள். மறுபுறம் கப்பல் பணியாளர்களோ எந்த விதமான கவலையும் இன்றி உண்பதிலும், உல்லாசமாகக் குடித்து ஆடிப் பாடி மகிழ்வதிலும் நேரத்தை செலவு செய்தார்கள்.
~~para
இவ்விதமாக அனைவரும் அவரவர் பணிகளை ஆள் நடமாட்டம் இல்லாத அந்தக் குட்டித் தீவில் செய்து கொண்டு இருந்தார்கள். அந்த சமயம் அவர்களுக்குள் ஒருவன் மூச்சிரைக்க திடீரென்று பயந்து அலறி இப்படியாகக் குரல் கொடுக்கத் தொடங்கினான். "உடனே அனைவரும் கப்பலுக்கு சென்று விடுங்கள்; உங்கள் உயிரைக் காப்பாற்றிக் கொள்ளுங்கள். இல்லையேல் நாம் அனைவரும் அழிந்து விடுவோம். காரணம் இந்தத் தீவின் பெயர் "மரணத் தீவு". இப்போது தான் இந்தத் தீவைப் பற்றிய செய்தியை அங்கு இருக்கும் ஒரு கல் வெட்டில் படித்தேன். உண்மையில் இது "இவான்" என்ற பூதத்திற்கு சொந்தமான தீவு. அவனுக்கு உணவே இந்தத் தீவில் தஞ்சம் அடையும் நம்மைப் போன்ற அப்பாவி மனிதர்கள் தான். அவன் இந்நேரம் மனித நடமாட்டத்தையும், மனித வாடையையும் உணர்ந்து இருப்பான். அந்த "இவான்" எழுந்து நம்மை எல்லாம் உண்பதற்குள் நாம் இங்கு இருந்து ஓடி விட வேண்டும்" என்று கதறியபடி கூறிக் கொண்டு இருந்தான்.
~~para
அதைக் கேட்டு அங்கு கூடி இருந்த வணிகர்கள் அனைவரும் முதலில் பரிகாசம் செய்தனர். அவர்கள் யாருமே அந்தச் செய்தியை உண்மை என்று நம்பவில்லை. அந்த நேரத்தில் திடீர் என்று அந்தத் தீவு நில நடுக்கம் வந்தது போலக் குலுங்கத் தொடங்கியது. வணிகர்கள் யாருக்குமே ஒன்றும் புரியவில்லை. அப்போது எங்கிருந்தோ ஒரு சிரிப்பு ஒலி பயங்கரமாகக் கேட்டது. ஒரு பெரிய உருவம் கொண்ட பூதம் அவ்விடத்தில் வந்தது. அதன் உயரம் ஆகாயத்தை தொடும் அளவுக்கு இருந்தது. அந்த பூதத்தைக் கண்ட வணிகர்கள் அனைவரும் வேகமாக கப்பலை நோக்கி ஒடத் தொடங்கினார்கள். எல்லோரும் கப்பலை நோக்கி ஒரே நேரத்தில் ஓடியதால் கூட்ட நெரிசலில் கீழே பலர் விழுந்தனர். அவர்களை அந்தப் பூதம் பிடித்து நற நறவென்று கடித்துக் குதறி சதை வேறு எலும்பு வேறு ரத்தம் வேறாக பிரித்து எறிந்தது. அதைக் கண்ட வணிகர்கள் மேலும் அலறியபடி கப்பலில் ஏறத் தொடங்கினார்கள். சிலரோ கப்பலில் ஏறும் சமயத்தில் கீழ் இருந்த பலகைகள்  கவிழ்ந்ததால் கடலில் விழுந்து தத்தளித்தனர். அப்படிக் கடலில் தவறி விழுந்தவர்களுள் சிந்துபாத்தும் ஒருவன். ஆனால் அந்தக் கப்பல் தலைவனோ எதைப் பற்றியும் கவலைப் படாமல் எஞ்சிய வணிகர்கள் மட்டும் கப்பலில் ஏற அதி விரைவாக அந்தக் கப்பலை கடலில் செலுத்தத் தொடங்கினான். மறுபுறம் அந்தப் பூதத்திற்கு போதும், போதும் என்ற அளவுக்கு நர மாமிசம் கிடைத்ததால் ஒரு கட்டத்திற்கு மேல் அது கப்பலை தொடருவதை நிறுத்திக் கொண்டது. சந்தோஷமாக உண்டு கழித்த பூதம் மீண்டும் அந்தத் தீவில் தனது இருப்பிடம் நோக்கித் திரும்பியது. உண்ட களைப்பு தொண்டனுக்கும் உண்டு அல்லவா? இதில் பூதம் மட்டும் விதி விலக்கா என்ன? உண்ட களைப்பில் ஆழ்ந்த நித்திரையில் ஆழ்ந்தது பூதம். பூதத்தின் நிலை இப்படி இருக்க சிந்துபாத்தின் நிலையையும் அவனுடன் சேர்ந்து கடலில் விழுந்த மற்ற வணிகர்களின் நிலையையும் பற்றி விரிவாகப் பார்போம் வாருங்கள்.
~~para
கடலில் விழுந்த பெரும்பாலான வணிகர்கள் வயோதிகர்கள் என்பதால் அவர்கள் கடலில் விழுந்த மாத்திரத்தில் குளிர் தாங்க முடியாமல் செயலற்று இறந்தார்கள். இன்னும் பலர் நீச்சல் அடிக்க முயற்சி செய்து கடல் அலைகளால் அலைக்கழிக்கப்பட்டு இறுதியில் மூழ்கியே போனார்கள். ஆனால் சிந்துபாத்தின் நல்ல நேரம் கப்பலில் இருந்து மரத் தொட்டிலைப் போன்ற அமைப்பு கொண்ட ஒரு மரக் கட்டை கடலில் விழுந்து அவன் அருகே மிதந்து வர, அதனை இறைவனின் கருணையாக நினைத்து மிகப் பத்திரமாக பிடித்துக் கொண்டு அதன் துணையால் நீந்தத் தொடங்கினான்.
~~para
மறுபுறம், சிந்துபாத் ஏறிவந்த கப்பல் அவன் கஷ்டப்பட்டு சம்பாதித்து சேர்த்த வணிகப் பொருட்களுடன் வெகு தூரம் சென்று அவனது பார்வையில் இருந்து மறைந்தது. எனினும், உயிராவது பிழைத்ததே என்று நினைத்து மனதார இறைவனுக்கு நன்றி சொன்னான் சிந்துபாத். பிறகு அந்த மரக் கட்டையின் உதவியுடன் நீந்தத் தொடங்கினான். பிறக்கும் போதே "பாபாஜானின்" ஆசிர்வாதத்தை பெற்ற சிந்துபாத்துக்கு காற்றும், கடல் அலைகளும் கூட கை கொடுத்து இறுதியில் ஒரு அழகான தீவின் கரைகளில் கொண்டு போய் அவனைச் சேர்த்தது.
~~para
நீண்ட நேரம் கடலில் நீந்தி வந்ததால் ஏற்பட்ட சோர்வும், பசியும், தாகமும் சிந்துபாத்தை படாத பாடு படுத்தியது. தண்ணீரில் கிடந்த வண்ணம் துழாவித் துழாவி அவனது கால்களும் உணர்வு இன்றி மரத்துப் போய் இருந்தது. எனினும் அந்நிலையிலும் மன உறுதி கொண்ட சிந்துபாத் மெல்ல நகர்ந்து தீவின் கரையில் காணப்பட்ட ஒரு அடர்ந்த மரத்தின் நிழலில் தஞ்சம் அடைந்து படுத்துக் கொண்டான். அப்படிப் படுத்த சிந்துபாத் சிறிது நேரத்தில் கண் அயர்ந்து அவனை அறியாமல் உறங்கவும் தொடங்கினான். இரவு நேரம் நெருங்க, நெருங்க ஈரப் பதம் கலந்து வெளிவந்த குளிர் காற்று சிந்துபாத்துக்கு சாமரம் வீசியது. கடலில் மிதந்து வந்த சமயத்தில் கடல் மீன்கள் கடித்த ரணத்திற்கு அந்தக் குளிர்ந்த காற்றே அரும் மருந்தாக இருந்தது. இப்படித் தான் சிந்துபாத் இனிமையாக அன்றைய இரவு இயற்கையின் மடியில் உறங்கிக் கழித்தான்.
~~para
இந்நிலையில் மெல்ல, மெல்ல காலைப் பொழுதும் புலரத் தொடங்கியது. அதன் காரணமாகக் கிளை அகன்று சிறகு விரிக்கும் பறவைகளின் காலை இசை வானில்
~~para
எழுந்தது. அத்துடன் ஆதவன் தனது ஒளி மிகுந்த கதிர்களால் நிலவுக்கு விடை கொடுத்து அனுப்பினான்.
~~para
ஆதவனின் கதிர்களை கிரகித்துக் கொண்ட கடல் அன்னை புன்னகைத்தது போலக் காட்சி தந்தாள். உலகின் காரிருளை போக்கிய ஆதவன் தனது வெப்பக் கதிர்களால் சிந்துபாத்தின் உறக்கத்தையும் சுட்டு எரித்தான். அதனால் சிந்துபாத் கண் விழித்தான். அவனுடன் சேர்ந்து உறங்கிக் கொண்டு இருந்த அவனது வலிகளும் உயிர் பெற்றன. சிந்துபாத்தின் கால்கள் இரண்டும் அப்போது வீங்கி இருந்தது. அந்நிலையிலும் கூட, மெல்ல நடக்க முடியாமல் நடந்து அத்தீவுக்குள் பிரவேசித்தான். அவன் மீது இரக்கம் கொண்ட ஒரு மரம் தனது கிளைகளில் ஒன்றை ஊன்று கோலாக அவனுக்குக் கொடுக்க அதனைப் பிடித்துக் கொண்டு அதன் துணையுடன் மெல்ல நடக்கத் தொடங்கினான். அதைக் கண்ட இன்னொரு மரம் தன் பங்கிற்கு தன்னிடம் இருந்த கனிகளை அவனுக்கு உதிர்த்துக் கொடுத்தது. அதனை உண்டு சிந்துபாத் பசி ஆறினான். இப்படியாக மனிதன் மறந்து போன மாண்புகளை அத்தீவில் இருந்த மரங்கள் நினைவுபடுத்தின. இது தவிர அந்தத் தீவில் கிழங்கு வகைகளுக்கும், தென்ன மரங்களுக்கும் கூட குறைவு இல்லை. இயற்கை எழில் கொஞ்சிய அந்தத் தீவில் நன்னீர் ஊற்றுகளும் அதிகம் காணப் பட்டன. சுருங்கச் சொன்னால் மனிதனின் காலடித் தடம் படாத தீவு அல்லவா? அதனால் இறைவன் படைத்த போது இருந்த அதே அழகுடன் இப்பொழுதும் அது காணப்பட்டது. மேலும் அந்தத் தீவில் காணப்பட்ட பச்சிலைகள் சிந்துபாத்தின் ரணங்களுக்கு மருந்தாக இருந்தன. அதனால் ஓரிரு தினங்களில் சிந்துபாத் தனது பூரண பலத்தை மீண்டும் பெற்றான். எனினும் சிந்துபாத்தின் மனதில் ஆயிரம் எண்ணங்கள் நிழல் ஆடியது. இருக்கிற பொருளை வைத்துக் கொண்டு நிம்மதியுடன் ஊரிலேயே வாழ்ந்து இருக்கலாமே! இப்படி வந்து மாட்டிக் கொண்டோமே! இங்கு இருந்து இனி எவ்வாறு தப்பித்து சொந்த ஊருக்குப் போவது? என்று நினைத்து, நினைத்துக் கண் கலங்கித் தவித்தான் சிந்துபாத். ஒரு உவமைக்காக பேச்சு வழக்கத்தில் "கண்களைக் கட்டி காட்டில் விடுவது” என்பார்கள் பெரியோர்கள். அந்த நிலையை சிந்துபாத் இப்போது தனது நிஜ வாழ்க்கையில் அப்படியே அனுபவித்தான். இப்படியாக சில நாட்கள் அந்தத் தீவிலேயே கழித்தான் அவன்.
~~para
ஒரு நாள் அந்தத் தீவில் இருந்த ஒரு உயர்ந்த மரத்தின் மீது பழங்கள் பறிக்க ஏறினான் சிந்துபாத். சற்று தொலைவில் அவன் கண்களுக்கு ஏதோ கோபுரம் போலத் தெரிந்தது. எனினும் அந்தக் கோபுரத்தின் உச்சியில் கூம்பு ஏதும் காணப்படவில்லை. அது சிந்துபாத்துக்கு மிகவும் விச்சித்திரமாகப் பட்டது. அந்த விசித்திரம் அவனது ஆர்வத்தை தூண்டியது. மரத்தில் இருந்து பழங்களைப் பறித்துக் கொண்டு வேகமாக இறங்கிய சிந்துபாத் விரைந்து அந்த கோபுரம் இருக்கும் திசை நோக்கி நடக்கத் தொடங்கினான். சிறிது நேரத்தில் எதை கோபுரம் என்று நினைத்தானோ அவ்விடத்தை அடைந்த போது தான் சிந்துபாத்துக்கே புரிந்தது அவன் நினைத்தது தவறு. அது உண்மையில் ஒரு கோபுரமே அல்ல, அது ராட்ச பறவை ஒன்றின் முட்டை என்று. உண்மையை உணர்ந்த சிந்துபாத் விரைவாக அவ்விடம் விட்டு நகர முயற்சி செய்தான். அப்போது திடீர் என்று ஒரு இருள் எங்கும் படர்ந்தது. சூரியனை மறைக்கும் பேரிருளாக அது தோன்றியது. என்ன இது இவ்விதம் திடீர் என்று சூரியன் மறைக்கப் படுகிறதே என்று பார்த்தால், வானத்தில் ஒரு மிகப் பெரிய பறவை தோன்றியது. உண்மையில் அது கற்பனைக்கும் அப்பாற் பட்ட ஒரு பெரிய பறவை என்று தான் சொல்ல வேண்டும். அப்படிப் பட்ட அந்தப் பறவை அந்த மூட்டையை நோக்கி வந்து கொண்டு இருந்தது. அதைக் கண்ட சிந்துபாத் விரைந்து சென்று மறைந்து கொண்டான். மறுபுறம் அந்த ராட்சஸ பறவை அதன் முட்டை மீது பக்குவமாக அமர்ந்து அடை காக்கத் தொடங்கியது.
~~para
ஒரு பெரிய பாறையின் இடுக்கில் மறைந்து கொண்டு அக் காட்சியைப் பார்த்துக் கொண்டு இருந்த சிந்துபாத்தின் மூளை மிக வேகமாக வேலை செய்தது.
~~para
"எப்படியும் இந்தப் பறவை தாம் இட்ட முட்டையின் மீது சில மணி நேரம் அமர்ந்து அடைகாத்து விட்டுத் தான் செல்லும். இந்த வாய்ப்பை நாம் பயன்படுத்திக் கொள்ள வேண்டும். நம்முடைய ஆடைகளை உடன் இந்த அங்க வஸ்த்திரத்தின் உதவியுடன் கயிறு போல ஆக்கி நமது உடலை அந்த ராட்சஸ பறவையின் கால்களுடன் சேர்த்து உறுதியாகக் கட்டிக் கொள்வோம். நிச்சயம் இந்தப் பறவை பறந்து வேறு இடத்திற்கு செல்லும். அப்போது பறவையின் கால்களில் கட்டி இருக்கும் நம்மையும் கூட இப்பறவை சுமந்து செல்லும். ஆயிரம் யானைகளின் தோற்றம் கொண்ட இந்தப் பறவைக்கு அதன் கால்களில் நாம் தஞ்சம் அடைந்து இருப்பது தெரியவா போகிறது? மேலும், இந்தப் பறவை நம்மை எங்காவது ஒரு இடத்தில் பத்திரமாகக் கொண்டு சென்று சேர்க்கும். அந்த இடம் இதைப் போல ஒரு அத்துவானமான தீவாக இருக்காது. நிச்சயம் நம்மை இறைவன் கை விட மாட்டார்” என்றெல்லாம் எண்ணிக் கொண்ட சிந்துபாத் உடனுக்குடன் தனது புத்தியில் உதித்த அந்தத் திட்டத்தை செயல் படுத்தத் தொடங்கினான். ஒரு வழியாக தன்னிடம் இருந்த தலைப் பாகை உட்பட அனைத்து ஆடைகளையும் கயிறு போல ஆக்கி அந்த ராட்சஸ பறவையின் கால்களுடன் தனது உடலை உறுதியாகப் பிணைத்துக் கொண்டான். சிந்துபாத்தின் திட்டப்படியே எல்லாம் நடந்தது.
~~para
சிந்துபாத் நினைத்தது போலவே அந்தப் பறவை பேரிரைச்சலுடன் தனது சிறகை விரித்துக் கொண்டு ஆகாயத்தில் பறக்கத் தொடங்கியது. சிந்துபாத் அந்த ராட்சஸ பறவையின் கால்களை பத்திரமாகப் பிடித்துக் கொண்டான். அத்துடன் அவனது ஆடையும் கழண்டு நழுவாமல் பார்த்துக் கொண்டான். நடப்பது நடக்கட்டும். எல்லாமே ஆண்டவன் செயல் என்ற எண்ணமுடன் சற்று தைரியத்தை வர வழைத்துக் கொண்டான் சிந்துபாத்.
~~para
மறுபுறம் அந்த ராட்சஸப் பறவை தான் புறப்பட்ட இடத்தில் இருந்து தொலைவாக உள்ள ஒரு மலையை அடைந்து ஒரு பாறையின் மீது அமர்ந்தது. இந்தத் தருணத்திற்காகத் தான் சிந்துபாத்தும் காத்துக் கொண்டு இருந்தான். அந்த ராட்சஸப் பறவை பாறையின் மீது அமர்ந்த சிறிது நேரத்திற்கு உள்ளாகத் தனது உடம்போடு உள்ள கட்டை- முடிச்சை அவிழ்த்து விட்டு, சிந்துபாத் அந்த இடத்தை விட்டே சென்று விட்டான். அத்துடன் அந்தப் பறவையின் கண்களுக்கு அகப்பட்டு விடக் கூடாது என்ற எண்ணமுடன் ஒரு பாதுகாப்பான இடத்தில் மறைந்தும் கொண்டான்.
~~para
அந்த அத்வான இடமும் அங்கு இருந்த மலைகளும் சிந்துபாத்துக்கு அவ்வளவு திருப்தியைத் தரவில்லை. மேலும் முன்பு தான் தனித்து விடப் பட்டு இருந்த அந்தத் தீவிலாவது சுனைகள், பழங்கள், கிழங்குகள் என்று ஏராளமான பொருட்கள் உண்ணக் கிடைத்தது. ஆனால், தற்போது சிந்துபாத் வந்து இறங்கிய அந்த மலையில் இவை எதுவுமே காணப் படவில்லை. அதனால் நிம்மதி இழந்து தவித்தான் சிந்துபாத். எனினும் தனக்காக ஆண்டவன் ஏதேனும் ஒரு வழியை ஏற்படுத்தி வைத்து இருப்பார் என்று உறுதியாக நம்பினான். அந்த நம்பிக்கையில் ஆண்டவன் மீது பாரத்தை போட்டு விட்டு கால் போன போக்கில் நடக்கத் தொடங்கினான் சிந்துபாத்.
~~para
சிந்துபாத் நடந்து சென்ற பாதையில் ஒரு காட்டாறு குறுக்கிட்டது. அந்தக் காட்டாற்றின் மணலில் பலதரப்பட்ட நவ ரத்தினங்களைக் கண்டான். அவை அனைத்தும் சூரிய ஒளியில் மின்னியபடி சிந்து பாத்தின் கண்களை கூசச் செய்தது. இந்த வைரங்களை எல்லாம் நமது கண்களில் காட்ட வேண்டும் என்பதற்க்காகத் தான் அந்த ராட்சஸப் பறவை நம்மை இந்த மலையில் கொண்டு வந்து விட்டது போலும் என்று எண்ணியவனாய், வேண்டிய மட்டும் வைரங்களை வாரி எடுத்துக் கொண்டான். அவை அனைத்தையும் பல மூட்டைகளாகக் கட்டிக் கொண்டான். அதற்கு மேல் தன்னால் சுமக்க முடியாது என்ற நிலையில் இறைவனுக்கு நன்றி கூறியபடி நடக்கத் தொடங்கினான். பல தொலைவை கடந்தான். இறுதியில் சிந்துபாத் ஒரு பள்ளத்தாக்கை அடைந்தான். அந்தப் பள்ளத்தாக்கில் பொல்லாத விஷத் தன்மை கொண்ட பாம்புகள் காணப்பட்டன. சிந்துபாத்தின் நல்ல நேரம் அந்தப் பாம்புகள் அவனை எதுவுமே செய்ய வில்லை. சிந்துபாத்தும் அந்தப் பாம்புகளை ஒரு தொந்தரவும் செய்யவில்லை. நேரம் இருட்ட, இருட்ட சிந்துபாத்தின் மனதை பயம் கவ்வியது. இதற்கு மேல் என்ன செய்யலாம் என்று ஆலோசித்தான். சிந்துபாத்தின் கண்களில் ஒரு குகை தென்பட்டது. அதைக் கண்ட சிந்துபாத் முதலில் அந்தக் குகைக்குள் மிருகம் ஏதேனும் இருக்குமா? என்று சந்தேகித்தான். பிறகு பொறுமையாக சத்தம் போடாமல் உள்ளே சென்று அங்கு எந்த மிருகமும் இல்லை என்பதை உறுதிப்படுத்திக் கொண்டான். பிறகு குகையின் வாயில் கதவை உள்ளே இருந்தபடி ஒரு பெரும் பாறாங்கல்லைக் கொண்டு வேறு ஏதும் மிருகங்கள் வராத படி நன்றாகக் கஷ்டப்பட்டு நகர்த்தி மூடினான். அவன் வெகு தூரம் நடந்து வந்ததால் ஏற்பட்ட அசதியில் அந்தக் குகையிலேயே தூங்கினான். அடுத்த நாள் காலை சூரியன் உதித்ததை உறுதி செய்த பிறகு தான் சிந்துபாத் அந்தக் குகையை விட்டே வெளியே வந்தான். அப்படி வந்தவன் மீண்டும் தனது பயணத்தை நெடும் தூரம் தொடர்ந்தான்.
~~para
அவனது பயணம் அவனை வயல் வெளி நிறைந்த ஒரு காட்டுப் பகுதிக்கு கொண்டு சென்று விட்டது. அங்கு பல தரப்பட்ட குதிரைகளின் நடமாட்டம் காணப்பட்டது. தூரத்தில் ஒரு வெள்ளைக் குதிரை கட்டப்பட்டு இருந்தது. அது ஒரு பெண் குதிரை. அதன் அருகில் இரண்டு பேர் நின்று கொண்டு இருந்தார்கள். சந்தேகமே இல்லை அவர்கள் மனிதர்கள் தான் என்பதை உணர்ந்து ஆனந்தம் கொண்டான் சிந்துபாத். விரைந்து அப்புதிய மனிதர்கள் இருக்கும் அவ்விடம் நோக்கி நகர்ந்தான்.
~~para
சிந்துபாத்தை பார்த்த அப்புதியவர்கள் இருவரும் கடல் ஓராமாகக் காணப்பட்ட அடர்ந்த வனப் பகுதியில் இருந்து புதிதாக ஒரு மனிதன் வெளி வருவதை பார்த்து முதலில் யார் என்று தெரியாமல் அதிர்ந்து போயினர். மறுபுறம், புதியவர்கள் இருவரையும் நெருங்கிய சிந்துபாத் அவர்களிடம் நயமாகப் பேசத் தொடங்கினான். தன்னைப் பற்றிய அனைத்து விவரங்களையும் அவர்களிடம் கூறி தான் அந்தத் தீவுக்கு வந்து சேர்ந்த சோகக் கதையையும் தெரிவித்தான். இப்படியாக சிந்துபாத்தின் கதையை முழுவதுமாகக் கேட்ட அந்தப் புதியவர்கள் இருவரும் இப்படியெல்லாம் கூட உலகத்தில் நடக்குமா? என்ற ரீதியில் திகைத்து நின்றனர்.
~~para
பிறகு அவ்விருவரும் சிந்துபாத்தின் மீது கருணை கொண்டு தாங்கள் கொண்டு வந்த உணவை அவனுக்கும் கொடுத்து உதவினார்கள். அதற்கு ஈடாக சிந்துபாத் தன்னிடம் இருந்த விலை மதிக்க முடியாத நவ ரத்தினக் கற்களில் சிலவற்றைக் கொடுத்து தன்னை இந்தத் தீவில் இருந்து பத்திரமாக அழைத்துச் செல்லுமாறு வேண்டினான். நவ ரத்தினக் கற்களை மகிழ்ச்சியுடன் பெற்றுக் கொண்ட அப்புதியவர்கள் இருவரும் சிந்துபாத்துடன் இன்னும் அதிகம், அதிகமாக நட்பு கொண்டார்கள். அத்துடன் அவனது கரத்தைப் பற்றி தங்களுடன் வரும் படியாகக் கூறினார்கள். சிந்துபாத்தும் அவர்களது அன்புக்கு இசைந்து அவர்களுடன் சென்றான். புதியவர்கள் இருவரும் அவனைத் தாங்கள் பிரத்யேகமாக ஏற்கனவே தங்க அமைத்து இருந்த மிகப் பெரிய பதுங்குக் குழிக்குள் அழைத்து சென்று அங்கு காணப்பட்ட ஒரு உயரமான திண்டில் சிந்துபாத்தை அமரச் செய்தார்கள். சிந்துபாத் அந்தப் புதியவர்களிடம் அவர்களைப் பற்றிய தகவல்களை கேட்கத் தொடங்கினான். அவர்களும் மறுக்காமல் சிந்துபாத்தின் மீது தாங்கள் கொண்ட அன்பினால் தங்களைப் பற்றி கூறத் தொடங்கினார்கள்.
~~para
"அன்பரே! நாங்கள் இருவரும் இங்கு திரியும் குதிரைகளை பிடித்து பழக்கப்படுத்தி அவைகளை நல்ல விலைக்கு அரசர்கள் மற்றும் பிரபுக்களிடம் கொண்டு சென்று விற்பவர்கள். அதற்காகத் தான் வெளியில் இருக்கும் வெள்ளைப் பெண் குதிரையை கட்டி வைத்து உள்ளோம். நாங்களோ இது போன்ற பதுங்குக் குழிகளில் மறைந்து கொள்வோம். இருட்ட, இருட்ட இந்தப் பெண் குதிரையின் வாசனையை உணர்ந்து இந்த வனத்தில் இருக்கும் பொலி குதிரைகள் சில இவ்விடம் வரும். அவைகள் இந்தப் பெண் குதிரையுடன் சில கணங்களிலேயே சேர்ந்து கூடி மகிழும், பின்னர் இந்தப் பெண் குதிரையை தங்களுடன் கூட்டிக் கொண்டு செல்ல முயலும். பெண் குதிரையும் அந்த  ஆண் குதிரைகளுடன் புறப்பட சித்தம் கொள்ளும். ஆனால், நாங்கள் பெண் குதிரையை கட்டி வைத்து இருக்கும் பலமான கயிறின் பிடியில் இருந்து அவற்றால் விடு பட இயலாமல் தவிக்கும். இந்தப் போராட்டத்தில் கயிறுடன் நாங்கள் பிணைத்து இருக்கும் இந்த மணி அடிக்கத் தொடங்கும். அத்துடன் வலியின் காரணமாக அந்தப் பெண் குதிரையின் கனைப்பு சத்தமும் பலமாகக் கேட்கும். உடனே நாங்கள் பதுங்குக் குழிகளில் இருந்து வெளிவந்து நாங்கள் கொண்டு வந்திருக்கும் ஆயுதங்களின் உதவியால் ஆண் குதிரைகள் சிலவற்றை சேதாரம் இல்லாமல் பக்குவமாகத் தாக்கி அவைகளை பத்திரமாகப் பிடித்துக் கொள்வோம். அதே போல, பெண் குதிரையும் ஆண் குதிரைகளுடன் கூடியதால் விரைவில் குட்டிகள் போடும். அவற்றையும் நாங்கள் நல்ல விலைக்கு விற்று விடுவோம். எங்களைப் போல இன்னும் பலர் இந்தக் கடற்கரை ஓரமாக இதற்காகவே பதுங்குக் குழிகள் அமைத்துக் காத்துக் கொண்டு இருக்கிறார்கள். ஓர் இரு நாளில் கப்பல்கள் வந்தவுடன் அதில் நாங்கள் எங்கள் குதிரைகளுடனும், பிடிபட்ட குதிரைகளுடனும் ஏறிக் கொண்டு எங்கள் இருப்பிடம் திரும்பி விடுவோம். அப்போது தாங்களும் எங்களுடன் வரலாம். பிறகு அங்கிருந்து தங்களது சொந்த நாட்டுக்குச் செல்லலாம்" என்று கூறி முடித்தனர்.
~~para
அப்புதியவர்கள் இருவரில் ஒருவர் இவ்வாறு கூறிய மாத்திரத்தில் அதனைக் கேட்ட சிந்துபாத் ஆனந்தம் கொண்டான். இப்படியாக மூவரும் பேசிக் கொண்டு இருந்த சமயம். இருள் மெல்ல அந்த வனத்தைக் கவ்வியது. பெண் குதிரை ஒன்று ஆதரவு இன்றி தனியே நிற்பதைக் கண்ட அப்பகுதி ஆண் குதிரைகள் சில விரைந்து வந்து அப்பெண் குதிரையுடன் கூடி மகிழ்ந்தன. பிறகு அவைகள் அந்தப் பெண் குதிரையை அழைத்துச் செல்ல முயற்சிகள் செய்தன. பெண் குதிரையும் ஆண் குதிரைகளுடன் செல்லத் தீர்மானித்தது. ஆனால், அது கட்டி வைக்கப் பட்டு இருந்ததால் எவ்வளவு முயற்சி செய்தும் கூட அந்தக் கயிறை அதனால் அறுக்க முடியவில்லை. அப்போராட்டத்தில் வலி தாங்காமல் அந்தப் பெண் குதிரை பலமாகக் கணைக்கத் தொடங்கியது. பெண் குதிரையின் கணைப்பை கேட்டு உணர்ந்த குதிரை வியாபாரிகள் இருவரும் கையில் ஆயுதங்களுடன் அவ்விடம் ஓடி வந்து பெரும் குரல் கொடுக்கத் தொடங்கினர். ஆங்காங்கே மறைந்து இருந்து வியாபாரிகளும் வெளி வந்து அக்குதிரைகளை தாக்கி முன்னேற விடாமல் பிடித்துக் கட்டினார்கள். பிறகு வந்த வேலை முடிந்த மாத்திரத்தில் அனைவரும் கப்பலுக்காக காத்துக் கொண்டு இருந்தனர். குறித்த நேரத்தில் அவ்விடத்திற்கு சிறு கப்பல்கள் பல வந்தது. அதில் ஒவ்வொன்றிலும் தாங்கள் பிடித்து வைத்து இருந்த குதிரைகளுடன் ஏறிக் கொண்ட குதிரை வியாபாரிகள் பத்திரமாக முன்பே நிறுத்தி வைக்கப்பட்டு இருந்து பெரிய கப்பலை அடைந்தனர். அவர்களுடன் சிந்துபாத்தும் பத்திரமாக முன்பு தான் சேகரித்த நவரத்தின மணிகளுடன் அந்தக் கப்பலில் ஏறினான். பிறகு சிறிது நேரத்தில் அந்தப் பெரிய கப்பல் புறப்படத் தயார் ஆனது.  அப்போது சிந்துபாத்தை பார்த்த குதிரை வியாபாரிகள் சிலர் அவனை யார் என்று வினவ, முன்பு சிந்துபாத்துக்கு அடைக்கலம் கொடுத்த அந்தப் புதியவர்கள் இருவரும் மற்ற வியாபாரிகளிடம் சிந்து பாத்தின் கதையை விளக்கமாகக் கூறி முடித்தனர். அக்கதையைக் கேட்ட குதிரை வியாபாரிகள் மிகுந்த ஆச்சர்யம் அடைந்தனர். இப்படிக் கூட உலகத்தில் நடக்குமா? என்று ஒருவரை ஒருவர் பார்த்துத் திகைத்தனர். பிறகு அன்புடன் அனைவரும் சிந்துபாத்திற்கு உணவு பரிமாறி மகிழ்ந்தனர். அவர்கள் அனைவரும் இனிமையாக பிரதி பலன் பார்க்காமல் சிந்துபாத்திடன் அன்பாகப் பழகினர். சிந்துபாத் அவர்கள் அனைவருக்குமே தான் கொண்டு வந்து இருந்த நவ ரத்தினங்களில் சிலவற்றை பரிசாகக் கொடுத்தான். முதலில் அதனை வாங்க மறுத்த குதிரை வியாபாரிகள் பிறகு சிந்துபாத் வற்புறுத்தியதன் காரணமாக சந்தோஷமாகப் பெற்றுக் கொண்டனர். அதனால், மேலும் சிந்துபாத்துடன் நன்கு பழகினர்.
~~para
ஓர் இரு தினங்களில் அந்தக் கப்பல் "அபூ சிம்பல்” என்ற துறைமுகத்தை அடைந்தது. அவ்விடத்தில் குதிரைகளுடன் இறங்கிய வியாபாரிகள் சிந்துபாத்தையும் பத்திரமாக இறக்கி விட்டனர். சில காலங்கள் அந்தக் குதிரை வியாபாரிகளுடனேயே தங்கி இருந்த சிந்துபாத் அவர்களிடம் இருந்து குதிரைகள் மீது ஏறி அமரப் பயன்படும் சேணத்தை செய்வது பற்றிக் கற்றுக் கொண்டான். அதில் அவன் நன்றாகத் தேர்ந்தும் விட்டான். மேலும் பலதரப்பட்ட குதிரைகளைப் பற்றியும் நிறைய தெரிந்து கொண்டான்.
~~para
பிறகு சிந்துபாத் தன்னிடம் இருந்த நவ ரத்தின மணிகளை அங்கு வந்த பிற நாட்டு வர்த்தகர்களிடம் விற்று அதற்கு ஈடாக எண்ணற்ற பொற்காசுகளை பெற்றுக் கொண்டான். இவ்வளவு தூரம் சிந்துபாத் நவ ரத்தினங்களை பல விதங்களில் செலவழித்தும் கூட அவனிடம் மேலும் பல மூட்டைகளில் நவ ரத்தினங்கள் குவிந்து கிடந்தன. தன்னிடம் எண்ணற்ற பொற்காசுகள் சேர்ந்த மாத்திரத்தில் தனக்குத் தேவையான பொற்காசுகளை மட்டும் வைத்துக் கொண்டு எஞ்சிய பொற்காசுகளைக் கொண்டு பல நல்ல காரியங்களை அவ்வூரில் செய்யத் தொடங்கினான். ஏழைப் பெண்கள் பலருக்கு அவனது சொந்தச் செலவிலேயே திருமணம் செய்து வைத்தான். அங்கு இருந்த மற்ற வியாபாரிகளின் உதவியுடன் இலவச அன்னச் சத்திரங்கள் பலவற்றை அமைத்தான். மருத்துவர்கள் பலரை நியமித்து அவன் செலவிலேயே இலவசமாக ஏழைகளுக்கு மருத்துவம் பார்க்கச் செய்தான். இப்படியாக சிந்துபாத் செய்த எண்ணற்ற நல்ல காரியங்கள் அந்த நாட்டின் மன்னரான "பாஸல் இக்பால்” அவர்களின் காதுகளை எட்டியது. அவர் சிந்துபாத்தை உடனடியாகக் காண விரும்பினார். தனது சேவகர்களை அழைத்து தகுந்த மரியாதையுடன் சிந்துபாத்தை அழைத்து வரச் செய்தார். சேவகர்கள் சிந்துபாத்தை அழைக்க, சிந்துபாத்தும் மன்னரைக் காணச் சென்றான். சிந்துபாத்தின் தோற்றம் மன்னரை மிகவும் கவர்ந்தது. அவனது உருவத்தை வைத்தே இவன் செல்வந்த குடும்பத்தில் பிறந்தவன் என்பதை மன்னர் அறிந்து கொண்டார். மன்னர் மீது தான் கொண்ட பேரன்பை வெளிப்படுத்த சிந்துபாத்தும் தன்னிடம் இருந்த நவ மணிகளில் சிலவற்றை அவருக்கு அன்பளிப்பாகக் கொடுத்தான். அதனைப் பெற்றுக் கொண்ட மன்னர் மிகவும் மனம் மகிழ்ந்தார். அந்த நவ மணிகளின் ஒளியால் அந்த அரண்மனையே பிரகாசித்தது என்று தான் சொல்ல வேண்டும். இவ்வளவு விலை உயர்ந்த நவ மணிகளை சிந்துபாத் எப்படிப் பெற்றான் என்ற கதையை மன்னர் கேட்க, சிந்துபாத்தும் தன் கதையை விரிவாகக் கூறி முடித்தான். அதனைக் கேட்ட மன்னர் சிந்துபாத்தை தனது உற்ற நண்பனாக ஆக்கிக் கொண்டார். சிந்துபாத்தும் மன்னருக்கு மிக நெருக்கமாக ஆனான். மன்னரின் அரசவையில் இருந்த பிரபுக்களுடன் அன்பாகப் பழகினான். படைத் தளபதிகளுக்கு உரிய மரியாதையை அளித்தான். அதனால் அனைவருமே சிந்துபாத்தை பெரிதும் விரும்பினார்கள். ஒரு கட்டத்தில் சிந்துபாத் அந்தப் படைத் தளபதிகளிடம் இருந்து வாள் பயிற்ச்சியை கற்றுத் தேர்ந்தார். மேலும் எண்ணற்ற பல போர் கலைகளை குறுகிய காலத்திலேயே சிந்துபாத் கற்றுத் தேர்ந்தார்.
~~para
இப்படி இருக்கும் சமயத்தில் மன்னர் பாஸல் இக்பாலின் அரண்மனைக்கு ஒரு வினோதமான வழக்கு வந்தது. ஒரு விலை உயர்ந்த ஜாதிக் குதிரைக்காக இருவர் சொந்தம் கொண்டாடி வந்தனர். இருவருமே அந்தக் குதிரை தங்களுடையது என்று உரிமை கொண்டாடினர். அத்துடன் அந்த இருவருமே ஒரே மாதிரியான தகவல்களை சொன்னதால் மன்னர் பாஸல் இக்பால் செய்வதறியாது தவித்தார். அப்போது சிந்துபாத் மன்னரின் அனுமதியுடன் வழக்கை விசாரிக்க முன்வந்தார். இறுதியில், சற்று நேரம் யோசித்த சிந்துபாத், ”இந்த வழக்கு நாளை விசாரிக்கப்படும். அது வரையில் குதிரை எங்கள் மன்னரின் அரண்மனையில் தான் இருக்கும்” என்று கூறி அந்த இருவரையும் அனுப்பி வைத்தார். சிந்துபாத் அவ்வாறு சொன்னதைக் கேட்ட அரசர், அவனைத் தனியாக அழைத்து அவனது மனக் கருத்தை அறியத் தொடங்கினார்.
~~para
அப்போது சிந்துபாத் மன்னரிடம், ”அரசர் பெருமானே! இவர்கள் இருவருமே தனித் தனியே அழைத்து விசாரித்தும் கூட ஒரே மாதிரியான பதிலைத் தான் சொல்கிறார்கள். அதனால் இந்தக் குதிரைக்கு யார் உண்மையான சொந்தக்காரர் என்பதை இனி நம்மால் சொல்ல முடியாது. அந்தக் குதிரை தான் சொல்ல வேண்டும்” என்றார்.
~~para
"சிந்துபாத் குழப்பாதே! குதிரை எப்படிச் சொல்லும்” என்றார் மன்னர் பாஸல் இக்பால்.
~~para
"இப்போது சொல்லும் பாருங்கள்” என்று சிரித்துக் கொண்டே சிந்துபாத் குதிரை அருகில் சென்றான் அதன் கட்டை அவிழ்த்து விட்டான். பிறகு அதனை ஒட்டிவிட்டான். பிறகு சேனை வீரர்களுடன் அந்தக் குதிரையை பின் தொடர்ந்து சென்றான். வேகமாக ஓடிய குதிரை ஒரு வீட்டின் வாசலில் வந்து நின்று கனைத்தது. உடனே வீரர்கள் சென்று அந்த வீட்டின் கதவை தட்ட அதன் உரிமையாளர் மெல்ல வந்து கதவைத் திறந்தார். அவர் வேறு யாரும் இல்லை காலையில் குதிரையை தன்னுடையது என்று உரிமை கொண்டாடிய அந்த இருவரில் ஒருவர் தான். அந்த உயர் ரக குதிரை அவரிடமே ஒப்படைக்கப் பட்டது. பொய் வழக்கு தொடர்ந்தவன் விஷயம் அறியாமல் அடுத்த நாள் காலை அரண்மனைக்கு வந்தான். அவனுக்கு நூறு பிரம்பு அடிகள் கொடுக்கப்பட்டது. வலி தாங்க முடியாமல் உண்மையை ஒத்துக் கொண்டு மன்னரிடம் மன்னிப்பு வேண்டினான். மன்னரும் அவனை எச்சரித்து அனுப்பி வைத்தார்.
~~para
இறுதியில் சிந்துபாத்திடன் அவன் எவ்வாறு உண்மையைக் கண்டு பிடித்தான் என்று கேட்க. சிந்துபாத் சிரித்துக் கொண்டே, "மன்னர் மன்னவா! குதிரைக்கு அதன் எஜமானர் மீது தான் பற்று அதிகம். எங்கு சென்று சுற்றினாலும் இறுதியில் தனது எஜமானர் இடம் தான் அக்குதிரை வரும். அதே வழியை பின்பற்றித் தான் நேற்று இரவு அந்தக் குதிரையை அவிழ்த்து விடச் சொன்னேன். அந்தக் குதிரையும் நான் நினைத்தபடியே அதன் உண்மையான எஜமானர் வீட்டை அடைந்து கனைத்தது. அதனை வைத்துத் தான் உண்மையான குற்றவாளியை கண்டு பிடித்தேன்” என்று கூறினான்.
~~para
"பலே சிந்துபாத்! பலே! நீ சாதித்து விட்டாய்” என்று கூறி பூரித்துப் போன மன்னர் சிந்துபாத்துக்குப் பரிசுகள் பல கொடுத்து அவனை அந்நாட்டின் நீதிபதியாக உயர்த்தினார். அத்துடன் அவன் வசிக்க மிகப் பெரிய அரண்மனையையும் கட்டிக் கொடுத்தார். மேலும் பல புதிய பதவிகளும் சிந்துபாத்தை தேடி வந்ததால் அந்த ஊரில் மன்னருக்கு நிகரான அந்தஸ்தை பெற்றான் சிந்துபாத். அந்த ஊருக்கு வரும் முக்கியஸ்தர்கள் யாராக இருந்தாலும் முதலில் சிந்துபாத்தைக் கண்ட பிறகே மன்னரைக் கண்டு வந்தனர்.
~~para
சிந்துபாத்தின் பணி யாதெனில் தினமும் காலை மன்னரைக் காணச் செல்ல வேண்டும். நீதி பரிபாலனம் தவிர மன்னர் கொடுக்கும் மேலும் பல முக்கியப் பொறுப்புகளை கண்காணிக்க வேண்டும். இப்படியே சில காலங்கள் கடந்தது.
~~para
ஒரு நாள் சிந்துபாத்தை அழைத்த மன்னர் "உடனே தாங்கள் துறைமுகத்திற்கு செல்ல வேண்டும். அங்கு வணிகர்கள் சிலர் நியாயமாக நாட்டுக்கு செலுத்த வேண்டிய வரியை செலுத்தாமல் பொய்க் கணக்கு எழுதி ஏய்க்கின்றனர். அந்தக் கருப்பு ஆடுகளை அடையாளம் கண்டு நீதியின் முன் அவர்களை இழுத்து வாருங்கள்” என்று பணித்தார்.
~~para
சிந்துபாத்தும் சில முக்கிய அதிகாரிகளுடன் வீரர்கள் பின் தொடர துறைமுகத்திற்கு திடீர் விஜயம் செய்தார். மன்னர் கூறியபடி அனைத்து வியாபாரிகளின் கணக்கையும் அவர்கள் கப்பல்களில் கொண்டு வந்த பண்டங்களையும் ஆராய்ந்தார். அவர் நடத்திய நீதி விசாரணையில் பல கோடி ரூபாய் மதிப்புள்ள வரியை வணிகர்கள் சிலர் வேண்டும் என்றே ஏமாற்றி இருப்பதை கண்டறிந்து அவர்களை அதிகாரிகளிடம் ஒப்படைத்தார் சிந்துபாத். உடனுக்குடன் அனைவரும் கைது செய்யப்பட்டனர். அவர்களது வணிகப் பொருள்களும் பறிமுதல் செய்யப்பட்டு அரண்மனைக்கு கொண்டு செல்லப்பட்டது.
~~para
அப்போது துறைமுகத்திற்கு ஒரு பெரிய கப்பல் வந்து நின்றது. அந்தக் கப்பலில் இருந்தும் சரக்குகள் இறக்கப் பட்டன. அதையும் சென்று பார்வை இட்டார் சிந்துபாத். அந்தக் கப்பல் தலைவன் சிந்துபாத்தை பற்றி அறிந்ததும் ஓடி வந்து வணங்கி நின்று தன்னை அறிமுகப் படுத்திக் கொண்டான். அவனைப் பார்த்த சிந்துபாத்," சரக்குகள் இவ்வளவு தானா? இன்னும் தரை இறக்கப் பட வேண்டிய சரக்குகள் ஏதேனும் உண்டா?" என்று கேட்கவும், அவன் இவ்வாறு பதில் கூறத் தொடங்கினான்.
~~para
"ஐயனே! இன்னும் கொஞ்சம் சரக்குகள் கப்பலில் உள்ளன. அந்தச் சரக்குகளின் உரிமையாளர், நாங்கள் வந்த வழியில் ஏற்பட்ட ஒரு எதிர்பாராத விபத்தில் சிக்கி உயிர் இழந்து விட்டதாகக் கருதப் படுகிறார். ஆகவே, இந்தச் சரக்குகளை நாங்கள் போகும் வழியில் விற்று பாக்தாத்தில் உள்ள அவருடைய உறவினர்களிடம் அந்தப் பணத்தை ஒப்படைக்க வேண்டும்" என்றான்.
~~para
உடனே, சிந்துபாத் அந்தக் கப்பல் தலைவனிடம் "அந்த வர்த்தகரின் பெயர் என்ன?" என்று கேட்டதும், உடனே அந்தக் கப்பல் தலைவன் "பாக்தாத் நகரத்தை சேர்ந்த சிந்துபாத்" என்று கூறினான்.
~~para
அதனைக் கேட்ட சிந்துபாத் மிகவும் மகிழ்ச்சி அடைந்தவனாய், "தலைவரே என்னை அடையாளம் தெரிகிறதா? தாங்கள் சொன்ன அந்த சிந்துபாத் நான் தான். வரும் வழியில் ஒரு தீவில் பூதம் துரத்தியதில் பலர் கடலில் விழுந்து உயிர் துறந்தனர் அல்லவா?. ஆனால் இறைவனின் கிருபையால் எப்படியோ நாம் மட்டும் ஒரு மரத்துண்டின் மூலமாக பிழைத்துக் கொண்டேன். அதன் பின்னர் ஆண்டவன் அருளால் பலதரப்பட்ட பயணங்களுக்குப் பிறகு மன்னர் "பாஸல் இக்பால்” அவர்கள் மூலமாக ஒரு அருமையான நட்பு கிடைத்தது. இப்போது அந்த நல்ல நட்பின் விளைவாக நான் நீதிபதி பதவியில் அமர்ந்து நீதி பரிபாலனை செய்து வருகிறேன்” என்று சுருக்கமாகத் தனது கதையை கூறி முடித்தான்.
~~para
மறுபுறம் அந்தக் கப்பல் தலைவனும் சிந்துபாத்தை அடையாளம் கண்டு கொண்டு மகிழ்ந்தான். பிறகு அந்தக் கப்பல் தலைவன் சிந்துபாத்திடம்,” சிந்துபாத் அவர்களே! ஆண்டவன் உங்களுடன் தான் இருக்கிறார். அதனால் தான் உயிர் பிழைத்து இவ்வளவு தூரம் வந்து உள்ளீர்கள். இவ்வளவு ஒரு முக்கியப் பொறுப்பில் உள்ளீர்கள். மேலும் நீங்கள் தொலைத்த உங்களது பொருள்களும் உங்களிடமே வந்து சேர்ந்து உள்ளது. இவை அனைத்தையும் வைத்துப் பார்க்கும் போது, உண்மையில் நீங்கள் கொடுத்து வைத்தவர் தான்” என்று புகழ்ந்து பேசினார். பிறகு சிந்துபாத்தின் பொருள்கள் அனைத்தும் அவரிடமே ஒப்படைக்கப்பட்டன.
~~para
பிறகு மன்னர் கொடுத்த வேலையை முடித்த சிந்துபாத் தனது வர்த்தகப் பொருள்களுடன் மன்னரைக் காணச் சென்றார். மன்னரிடம் விஷயத்தைக் கூறினார். அதனைக் கேட்ட மன்னர் உண்மையில் சிந்துபாத் அதிர்ஷ்டசாலி தான் என்று அவையில் கூறி அவரை ஆறத் தழுவி மகிழ்ந்தார். மேலும் பரிசுகள் பல கொடுத்து சிந்துபாத்தை பாராட்டினார்.
~~para
பிறகு சிந்துபாத் தனது பொருள்களில் விலை உயர்ந்த பொருட்களை மட்டும் எடுத்துக் கொண்டு அதனை நல்ல விலைக்கு விற்க ஏற்பாடு செய்தார். சிந்துபாத் நினைத்ததை விட அதிகம் அதிகமாக பொருள்களை சம்பாதித்தார். இறைவனுடைய கருணையுடன் அதிர்ஷ்டமும் சிந்துபாத்திற்கு துணை நின்றது. அதனால் தான் சிந்துபாத் விஷயத்தில் எல்லாமே இனிதாக நடந்து முடிந்தது. பிறகு பாக்தாத் செல்ல வேண்டும் என்ற ஆசை சிந்துபாத்தின் மனதை வருடியதால் அவன் மன்னனிடம் விடை பெற்று தனது சொந்த ஊருக்கு சென்று சேர்ந்தான். மன்னரே தன்னுடைய பாதுகாப்பில் அதிலும் தன்னுடைய செலவில் சிந்துபாத்தை பாக்தாத் நகரம் வரையில் அனுப்பி வைத்தார். ஏராளமான பொருள்களுடனும் தான் முன்பு கண்டெடுத்த நவ இரத்தின மணிகளுடனும் சிந்துபாத் பாக்தாத் நகரத்தை அடைந்தான். அங்கு அவனுக்கு பலமான வரவேற்பு அளிக்கப்பட்டது.
~~para
பாக்தாத் நகரத்தை அடைந்த மாத்திரத்தில் சிந்துபாத் தனது அரண்மனையை விரிவு படுத்தினான். தனது கடன்களை அடைத்தான். தனது தந்தையின் சொத்துக்களை மீட்டு எடுத்தான். அப்பொழுதும் கூட அவனிடம் இருந்த செல்வங்கள் குறையவில்லை. சிந்துபாத்திடம் பாக்தாத் மன்னரிடம் இருக்கும் செல்வத்திற்கு நிகரான செல்வம் இருந்தது. அதனை அறிந்த பாக்தாத் மன்னர் சிந்துபாத்தை அழைத்து விருந்தும், விருதுகளும் உடன் கொடுத்து அதன் கூடவே "பாக்தாத்தின் கடலோடி சிந்துபாத்” என்ற பட்டத்தையும் அளித்து மகிழ்ந்தார். சிந்துபாத் செல்வம், செல்வாக்குடன் புகழின் உச்சியை அடைந்து இருந்தான். பணம் வந்து விட்டால் சாதாரண மனிதன் கூட சும்மா இருக்க மாட்டான் அல்லவா? அப்படி இருக்க இந்த விஷயத்தில் சிந்துபாத் மட்டும் விதி விலக்கா என்ன? மிகப் பெரிய ஒரு ஆடம்பரக் கப்பலை தனக்கென அதிக விலை கொடுத்து வாங்கினான். அதனைக் கொண்டு மீண்டும் இந்த உலகை சுற்றி வர விருப்பம் கொண்டான். அந்த விருப்பத்தை நிறைவேற்ற அவனது மனம் துடித்தது. ஒரு நல்ல நாளில் தனக்கு நம்பிக்கையான வேலை ஆட்கள் நூறு பேருடன் தனது அடுத்தக் கட்ட கடல் பயணத்தை தொடங்க ஆயத்தம் ஆனான்.
~~chapter~~3
~~title~~சிந்துபாத்தின் இரண்டாவது கப்பல் பயணம்
~~page_heading~~சிந்துபாத்தின் இரண்டாவது கப்பல் பயணம்
~~para
ஒரு பெளர்ணமி தினத்தில் சிந்துபாத் தனது உல்லாசமான அடுத்த கப்பல் பயணத்தை தொடங்கினார். உடன் சிந்துபாத்தின் வேலை ஆட்கள் நூறு பேர் துணைக்குச் சென்றனர். அவர்களுக்கும் கூட எந்தக் குறையும் இல்லாமல் பார்த்துக் கொண்டான் சிந்துபாத்.  கப்பலில் ஆட்டம், பாட்டம் எனக் கொண்டாட்டமாகத் தான் இருந்தது. சுமார் நாற்பது நாட்கள் கப்பல் பயணத்தை செய்த சிந்துபாத் பல நாடுகளுக்கும் சென்றார். பல நாடுகளின் கலாச்சாரத்தையும் அறிந்தார். அதன் மூலம் பல புதிய அனுபவங்களையும் பெற்றார். "பாடிய வாயும், ஓடிய காலும் சும்மா இருக்காது" என்பார்களே! அதே போலத் தான் சிந்துபாத்தின் நிலையும். ஒவ்வொரு நாட்டிலும் உல்லாசப் பயணத்தை மேற்கொள்ளச் சென்று இருந்தாலும் அந்த நாடுகளில் கிடைக்கும் பொருள்களை வாங்கி அது அறிதாகக் கிடைக்கும் நாடுகளுக்குச் சென்று வியாபாரம் செய்து அதன் மூலம் தனது வழிச் செலவுக்கான பொருள்களை வேண்டிய மட்டும் சம்பாதித்துக் கொண்டார். இதனால் சிந்துபாத்தின் கரங்களில் சற்று அதிகமாகவே பணம் தவழ்ந்தது. இதனால் தன்னுடன் வந்தவர்களின் தேவைகளை உடனுக்குடன் நிறைவேற்றினார். இப்படியாக சிந்துபாத்தின் பயணம் அவரது சொகுசுக் கப்பலில் எந்த விதக் குறையும் இல்லாமல் தான் நடந்து வந்தது. ஆனால், வாழ்க்கை என்பது எப்போதும் ஒரே போல இருக்காது அல்லவா? அப்படித் தான் ஒரு நாள் சிந்துபாத்தின் உல்லாசக் கப்பல் யாழித் தீவை நெருங்கும் சமயத்தில் கடல் கொந்தளிப்பால் சிக்கிச் சின்னாபின்னமாகிப் போனது. சிந்துபாத் உட்பட கப்பலில் இருந்த அவரது வேலை ஆட்கள் அனைவரும் கடலில் விழுந்து தத்தளித்தனர். கடல் அலைகள் சிலரை இழுத்துச் சென்று பாறைகளில் கொண்டு போய் மோதியது. அதில் பலர் இறந்தனர். வெறும் நாற்பது பேர் மட்டுமே யாழித் தீவை அடைந்து கரை ஏறினார்கள். அவர்களில் சிந்துபாத்தும் ஒருவர்.
~~para
யாழித் தீவில் எண்ணற்ற கொடிய வன விலங்குகள் நடமாடி வந்தன. எனினும் அந்தத் தீவு மிகவும் செழிப்பாக இருந்தது. பழங்கள் நிறைந்த எண்ணற்ற மரங்களைக் கொண்டு அந்தத் தீவு காணப்பட்டது. ஆறுகளுக்கும் பஞ்சம் இல்லை. அந்த மரங்களில் இருந்த பழங்களை பறித்துத் தின்று சிந்துபாத்தும் அவன் உடன் வந்தவர்களும் பசி ஆறினார்கள். இரவு நேரம் நெருங்கிய சமயம் குளிர் அனைவரையும் வாட்டி எடுத்தது. குளிரை போக்கிக் கொள்ள அங்கிருந்த சுள்ளிகளை பொறுக்கிக் கொண்டு வந்து தீ மூட்டினர். இதனால் சற்றே இதம் அடைந்தனர். பிறகு நடு இரவு வரை சற்று நேரம் பேசிக் கொண்டு இருந்தவர்கள் ஒருவர் பின் ஒருவராக கண் அசரத் தொடங்கினார்கள்.
~~para
அப்போது பூமி குலுங்கியது. அந்த அதிர்ச்சியை உணர்ந்து எழுந்தவர்கள். வானம் உயர நின்று இருந்த ஒரு அரக்கனைக் கண்டார்கள். அவன் கருமை நிறம் கொண்டு காணப்பட்டான். முதலில் சிந்துபாத்தை தான் அந்த அரக்கன் பிடித்தான். அரக்கனின் கரங்களில் மாட்டிக் கொண்டு சிந்துபாத் உயிருக்காக போராடிக் கொண்டு இருந்த சமயம். சிந்துபாத்தின் விசுவாசம் நிறைந்த ஊழியர்கள் அந்த அரக்கன் மீது ஓரளவு பெரிய, பெரிய கற்களை தேர்ந்தெடுத்து வீசி எறிந்தனர். ஆனால், அவை அனைத்தும் அந்த அரக்கனுக்கு எம்மாத்திரம்? எனினும் எரிச்சல் அடைந்த அந்த அரக்கன் சிந்துபாத்தை தூக்கி எறிந்து விட்டு மற்றவர்களை கபலி கரம் செய்யத் தொடங்கினான். மயக்கம் அடைந்த நிலையில் இருந்த சிந்துபாத்துக்கு விதி துணை நிற்க அவன் அடர்ந்த புல் வெளிகள் நிறைந்த புதரில் போய் விழுந்தான். ஆனால் அவனுடன் வந்தவர்களில் சிலர் அரக்கனின் கால்களால் மிதிக்கப்பட்டும், இன்னும் பலர் அரக்கனின் பற்களில் அரைபட்டும் மடிந்து போயினர். இப்படியாகப் பல நாட்கள் மிகுந்த பசியில் இருந்த அரக்கன் அன்றைய தினம் நன்றாக மனித மாமிசத்தை உண்டு களித்தான். பிறகு தனது இருப்பிடமான ஒரு குகைக்குள் சென்றான்.
~~para
மறுநாள் காலை விடிந்தது, மெல்ல மயக்கத்தில் இருந்து தெளிந்த சிந்துபாத் ஆங்காங்கே சிதறிக் கடந்த தனது வேலை ஆட்களின் பிணத்தைக் கண்டு அதிர்ந்தான். இவை அனைத்துமே அந்த அரக்கனின் வேலை தான் என்பதை  உணர்ந்தான். தன்னை நம்பி வந்தவர்களைத் தன்னால் காப்பாற்ற முடியாமல் போய்விட்டதே என்று நினைத்து, நினைத்து அழுதான். அன்றைய தினம் உணவைத் தவிர்த்தான். இரவு வரை அழுது கொண்டே இருந்தான். அதனால் அவனது முகம் வாடியது. நா வறண்டது. அவனது நிலையைக் கண்டு பரிதாபம் அடைந்த அந்த வனத்தின் தேவதை அவனுக்கு முன்னாள் தோன்றினாள். திடீர் என்று தனக்கு முன்னாள் ஆயிரம் சூரிய ஒளி தோன்றியது போல ஒரு அழகு நங்கை தோன்றியதைக் கண்டு முதலில் அச்சம் கொண்டான் சிந்துபாத். எனினும் தேவதை போன்ற அந்தப் பெண்ணால் தனக்கு எந்தத் தீங்கும் நேராது என்பதை அவன் மனம் நம்பியதால் அந்த வன தேவியிடம் அவளைப் பற்றிய அறிமுகத்தைக் கேட்டான். அந்த வன தேவியும் சிந்துபாத்திடம் தன்னைப் பற்றிக் கூறி அவன் அழுததன் காரணத்தை அவனது திருவாய் மொழி மூலம் அறிந்து கொண்டாள். பிறகு சிந்துபாத்துக்கு ஆறுதல் அளித்தாள். அத்துடன் அந்த அரக்கனின் உயிர் ரகசியத்தையும் சிந்துபாத்திடம் கூறத் தொடங்கினாள்.
~~para
"சிந்துபாத்! எந்த அரக்கன் உனது சகாக்களின் உயிரைப் பறித்ததாகக் கூறினாயோ அந்த அரக்கன் மிகவும் கொடியவன். பல நூற்றாண்டுகளாக இந்த வனத்தில் உள்ள மிருகங்களை கொன்று தின்று வந்துள்ளான். அவனது அட்டகாசத்தால் இந்த வனத்தின் அழகே சிதைந்து வருகிறது. ஆனால் நீ நினைத்தால் அந்த அரக்கனை உன்னால் கொல்ல முடியும். காரணம் நீ இறைவனின் அருள் பெற்றவன். நீ இறைவனின் அருள் பெற்றவன் என்பதற்கு உனது வலது கையில் இருக்கும் மூன்றாம் பிறை நட்சத்திரத்துடன் கூடிய மச்சமே சாட்சி. எனினும் அந்த அரக்கனை சாதாராண ஆயுதங்களால் கொல்ல முடியாது. நீ நேராக நான் காட்டும் பாதையில் நடந்து சென்றாய் என்றால் யாழி குகை தென்படும். அது தான் அந்த அரக்கனின் இருப்பிடம். அந்த யாழி குகையின் தெற்கே இன்னொரு குகை இருக்கும் அதற்குள் சென்றால் ஒரு புனித வாளை நீ காண்பாய். அந்த வாள் ஐந்து உலோகங்கங்களால் செய்யப்பட்ட அதி சக்தி வாய்ந்த வாள். பல நூற்றாண்டுகளாக உனக்காகவே அது அங்கு வைக்கப்பட்டு ஐந்து தலை நாகத்தால் பத்திரமாகப் பாதுகாக்கப்பட்டு வருகிறது.  அந்த வாளை நீ இலக்கை நோக்கி வீசினால் அது அந்த இலக்கை அழித்து விட்டு மீண்டும் உன்னிடமே வந்து சேர்ந்து விடும். அந்த வாளைக் கொண்டு தான் இந்த அரக்கனைக் கொல்ல இயலும். இதோ இந்த மோதிரத்தை வைத்துக் கொள். இது உனக்கான எனது பரிசு.  இது உனது கையில் இருந்தால் இந்த வனத்தில் இருக்கும் எந்த ஜீவ ராசியாலும் உனக்கு ஆபத்து வராது. அது மட்டும் அல்ல, உலகத்தில் இருக்கும் பறவைகள், விலங்குகள் போன்ற ஏனைய உயிர் இனங்களும் தங்களுக்குள் என்ன பேசிக் கொள்கின்றன என்பதை நீ அறிந்து கொள்வாய். அத்துடன் இந்த மோதிரத்தை உரச நான் உனக்கு முன்னாள் வந்து வேண்டிய ஆலோசனைகளை உனக்குச் சொல்லுவேன்.  சென்று வா மகனே! வென்று வா!" என்று ஆசீர்வாதம் கூறி அனுப்பினாள் வன தேவி.
~~para
வன தேவியின் ஆசிர்வாதத்தை மோதிரத்தின் வாயிலாகப் பெற்ற சிந்துபாத் கம்பீரமாக அவள் திருவாய் மலர்ந்த அந்தக் குகையை நோக்கி வீர வாளைப் பெற வீர நடை போட்டுச் சென்றான். குகையின் வாயிலை மூடி இருந்த பாறையை மிகவும் சிரமப்பட்டு நகர்த்தினான். உள்ளே எண்ணற்ற விஷப் பாம்புகள் காணப்பட்டன. ஆனால், வன தேவி கொடுத்த மோதிரம் சிந்துபாத்தின் விரல்களில் மின்னிக் கொண்டு இருந்ததால் அவைகள் அவனை தீண்டுவதற்கு அஞ்சி ஓடி ஒழிந்தன. எந்த வித எதிர்ப்புமே இல்லாமல் சிந்துபாத் வாள் இருக்கும் இடத்தை அடைந்தான் அந்த வாளை ஒரு ஐந்து தலை நாகம் அதன் மீது தனது உடலைப் பரப்பிய படி பாதுகாத்து வந்தது. சிந்துபாத்தைக் கண்டதும்,”இவனே இந்த அற்புத வாளின் சொந்தக்காரன் என்பதை உணர்ந்து” அதுவாகவே அந்த வாளை விட்டு அகன்றது. சிந்துபாத் அந்த வாளைக் கையில் எடுத்துக் கொண்டான். அந்த வாளின் கணம் அவனை பிரமிக்க வைத்தது. குகையை விட்டு வெளியில் வந்த சிந்துபாத் தனது அடுத்த கட்ட வேலையாக யாழி குகையின் வாயிலை அடைந்தான். அரக்கன் உள்ளே தான் இருக்கிறான் என்பதை சிந்துபாத்திற்கு அவ்வரக்கனின் குறட்டை சத்தமே காட்டிக் கொடுத்தது. தனது சகாக்களின் கொடூரமான மரணத்தை சற்றே நினைத்துப் பார்த்த  சிந்துபாத்தின் உள்ளம் குமுறியது. அதனால் அவனது கண்கள் சிவந்தது. அந்தக் கோபத்துடனேயே குகைக்குள் சென்ற சிந்துபாத் தனது கையில் இருந்த அற்புத வாள் கொண்டு அரக்கனின் கழுத்தை வெட்டினான். ரத்தம் வெள்ளமாகப் பாய அந்த இடத்திலேயே அந்த அரக்கன் அலறித் துடித்து மாண்டு போனான். பிறகு அந்த அரக்கனின் தலையைக் கொண்டு வந்து வன தேவிக்கு அர்ப்பணம் செய்தான் சிந்துபாத். வன தேவியும் கொடியவன் இறந்ததால் மனம் மகிழ்ந்தாள். அத்துடன் அந்தத் தீவை விட்டு செல்லும் வழியையும் சிந்துபாத் வேண்ட, அவனுக்கு அதனைக்  காண்பித்தும் கொடுத்தாள்.
~~para
வன தேவி சொன்னது போலவே சிந்துபாத் அவள் கூறிய மார்க்கத்தில் வனத்தில் இருந்த காய்ந்த சுள்ளிகளை பொறுக்கியபடி  நடந்து சென்றான். வன தேவி குறிப்பிட்ட அதே நேரத்திலேயே சிந்துபாத் கடற்கரையை அடைந்து இருந்தான். அப்போது சூரியன் அஸ்தமிக்கத் தொடங்கி இருந்தான். எனினும் இருள் அந்தக் காட்டை இன்னும் முழுவதுமாக ஆக்கிரமிக்க வில்லை என்று தான் சொல்ல வேண்டும். ஓரளவு வெளிச்சத்தில் சிந்துபாத்  தான் கொண்டு வந்த கணிசமான சுள்ளிகளை பக்குவமாகப் பற்ற வைத்தான். அதில் இருந்து அதிகளவில் புகை வெளிப்பட்டது. அதே சமயத்தில் சற்று தொலைவில் ஒரு கப்பல் வருவதைக் கண்டான். அருகில் இருந்த அடர்த்தியான மரங்களின் கிளைகளை வேகமாக ஆட்டியபடி கூக்குரல் இட்டு அழைத்தான். அந்தக் கப்பலில் இருந்த தலைவன் சிந்துபாத்தின் கூக்குரலை கேட்டு அவ்விடம் நோக்கி கப்பலை திருப்பினான். அத்துடன், தூரத்தில் புகையையும் அருகில் நிராதரவாக ஒரு மனிதன் (சிந்துபாத்) நிற்பதையும் கண்டு இரக்கம் கொண்டு கப்பலை அந்தத் தீவை நோக்கி மிக வேகமாக  செலுத்தினான். கப்பலும் தீவின் கரையை அடைந்தது. சிந்துபாத்துக்கு கப்பலில் இருந்த மற்றவர்கள் உதவ அவன் தான் கொண்டு வந்த வாளுடன் கப்பலில் பத்திரமாக ஏறிக் கொண்டான். உடனே அந்தக் கப்பல் புறப்பட்டது. கப்பலில் உள்ள அனைவரும் சிந்துபாத்தின் கதையைக் கேட்டு ஆச்சர்யம் அடைந்தார்கள். இருந்தாலும் அந்தத் தீவில் அப்படி ஒரு அரக்கன் இருப்பதைப் பற்றி ஏற்கனவே அவர்கள் கேள்விப்பட்டு இருந்ததால், சிந்துபாத் கூறியது அனைத்தும் உண்மையாகத் தான் இருக்கும் என்று அவர்கள் தீர்க்கமாகவே நம்பினார்கள்.
~~para
ஓர் இரவு, ஓர் பகல் என சிந்துபாத் அந்தக் கப்பலில் அவர்களுடனே தங்கி மகிழ்ந்தான். பிறகு அவர்களின்  கப்பல் "யுரேசியா” என்னும் இடத்தை அடைந்தது. அது தான் கப்பலில் வந்தவர்களின் சொந்தத் தீவு. கப்பலின் தலைவன் தனது தீவில் இறங்கியவுடன் முதல் வேலையாக சிந்துபாத்தை அவனது அரசரான "ஷா அப்பாஸிடம்” கொண்டு சென்று அறிமுகம் செய்து வைத்தான். அத்துடன் நடந்த விஷயங்கள் அனைத்தையும் அரசரிடம் மறைக்காமல் கூறி முடித்தான். சிந்துபாத்தின் கதையை கேட்ட அரசர் மிகவும் ஆச்சர்யம் அடைந்தார். "இப்படி எல்லாம் கூட இந்த உலகத்தில் ஆச்சர்யங்கள் உண்டா?” என்று எண்ணி வியந்தார். எனினும், சிந்துபாத்தின் கதைகளுக்கு அவனது கையில் இருந்த வீர வாளே ஒரு சாட்சியாக இருந்ததால் அரசரால் அவன் கூறுவதை நம்பாமல் இருக்க முடியவில்லை. பிறகு சிந்துபாத்தை கௌரவித்து அரசர் ஷா அப்பாஸ் அவனுக்கு ஆசனம் கொடுத்து அமரச் செய்தார்.
~~para
சிந்துபாத்தை பார்த்த மாத்திரத்திலேயே ஷா அப்பாஸுக்கு அவனை மிகவும் பிடித்துப் போய் விட்டது. அதனால் தனது அரண்மனையிலேயே அவனை தங்க வைத்து தனது அந்தரங்க செயலாளர் ஆக நியமித்துக் கொண்டார். சிந்துபாத்தும் அரசர் கொடுத்த பொறுப்புகளை நல்ல முறையில் கவனித்து வந்தான். அதனால் சிந்துபாத் மீது அரசருக்கு இருந்த மதிப்பு கூடியது. எனவே அனைத்து முக்கியப் பொறுப்புகளுமே சிந்துபாத்திடம் தான் ஒப்படைக்கப்பட்டது. ராஜாங்க விஷயமாய் சிந்துபாத் அடிக்கடி வெளியில் செல்ல வேண்டியும் இருந்தது. அந்த ஊர் மக்கள் அனைவருக்குமே சிந்துபாத்தை பிடித்துப் போய் விட்டது. அவர்கள் அனைவரும் சிந்துபாத்தை தன் வீட்டுப் பிள்ளையாகவே  நினைக்கத் தொடங்கினார்கள். சிந்துபாத்தும் மக்களின் உள்ளக் கருத்தையும் அவர்களது தேவைகளையும் உடனுக்குடன் அறிந்து அதனை அரசர் மூலமாகவே நிறைவேற்றிக் கொடுத்தான். அதனால் மக்களின் மனதில் நீங்கா இடம் பெற்றான். பெண்கள் உட்பட அங்குள்ள மக்கள் அனைவருமே குதிரை சவாரியில் சிறந்து விளங்கினார்கள். மலைகள் மற்றும் காடுகள் நிறைந்து காணப்பட்ட அந்த வளமான பகுதியில் அனைவருக்குமே குதிரைகள் தான் முக்கிய போக்குவரத்து சாதனமாக விளங்கியது. எனினும் அங்கு உள்ள மக்கள் யாருமே சேணத்தை உபயோகிக்காமல் குதிரை மீது பயணம் செய்து வந்தனர். இதனை கவனித்தான் சிந்துபாத்.
~~para
ஒரு நாள் சிந்துபாத்  மன்னருடன் பேசிக் கொண்டு இருந்த சமயத்தில்," பிரபுவே, தாங்கள் குதிரையில் சவாரி செய்யும் சமயத்தில் சேணத்தை உபயோகித்தால் நலமாக இருக்கும்; சவாரி செய்வதற்கும் தங்களுக்கு இலகுவாக இருக்கும். அப்படி இருக்க தாங்கள் ஏன் அதனைப் பயன்படுத்தக் கூடாது?" என்று கேட்டான்.
~~para
சேணத்தைப் பற்றி எதுவுமே தெரியாத மன்னர் உண்மையில் சிந்துபாத் சொன்னதைக் கேட்டு வியந்தவராய் அதனைப் பற்றி விபரமாகக் கூறக் கேட்டுக் கொண்டார். உடனே சிந்துபாத் அது பற்றி விபரமாக மன்னரிடம் எடுத்துக் கூறினார்.
~~para
அதனைக் கேட்ட மன்னர்," சிந்துபாத்! அந்த சேணம் எங்கே கிடைக்கும்?" என்று கேட்டார்.
~~para
"நானே ஒரு சேணத்தைத் தயாரித்துத் தருகிறேன். தாங்கள் அதனை தங்கள் குதிரையின் மீது போர்த்தி சவாரி செய்தால் அதன் அருமையைத் தெரிந்து கொள்ளலாம்" என்று மறுமொழி கூறி மன்னரின் அனுமதியுடன் சேணத்தை தயாரிக்கும் முயற்சியில் ஈடுபட்டான் சிந்துபாத்.
~~para
ஏற்கனவே முன்பு குதிரை காரர்களிடம் சேணத்தை நன்கு செய்ய பயிற்சி எடுத்த சிந்துபாத் சில வாரங்களிலேயே ஒரு அழகான சேணத்தை தயார் செய்து அதில் கால்மிதிகளை  இட்டு, அழகாக குஞ்சங்களையும் கட்டி மன்னரின் பட்டத்து குதிரை மீது போர்த்தி அதற்கு கடிவாளத்தை இட்டான்.
~~para
பிறகு மன்னரின் பட்டத்து குதிரையை அலங்காரத்துடன் மன்னரிடம் வாத்தியங்கள் முழங்க கூட்டிச் சென்றான். தனது குதிரையின் புதுமையான தோற்றத்தைக் கண்ட மன்னர் வியந்து போனார். ஆச்சர்யம் அடைந்தார். தாமதிக்காமல் குதிரை மீது ஏறி அந்தச் சேணத்தில் கச்சிதமாக அமர்ந்தார். அது அவருக்கு மிகவும் வசதியாக இருந்தது. சிந்துபாத்தின் அற்புதமான உழைப்பை பாராட்டி மன்னர் அவனுக்கு வெகுமதிகளை அளித்தார்.
~~para
இப்படியாக மன்னரின் குதிரைக்குச் சேணம் பொருத்தப் பட்டதுமே, பிரபுக்கள் சிலர் அதனைக் கண்டு தங்களுக்கும் அதே போல ஒரு சேணத்தை செய்து தருமாறு சிந்துபாத்திடம் வேண்டினர். அவர்களுக்கும் சிந்துபாத் சேணத்தை தயார் செய்து கொடுத்தான். இதனால் அவர்களும் குதிரை மீது மிகவும் சொகுசாக எறித் தங்களது பயணத்தை மேற்கொண்டனர். அதை பார்த்த அரசு அதிகாரிகள் பலர் அவர்களுக்கும் சேணத்தை செய்து தர வேண்டும் என்று கேட்க. சிந்துபாத் சேணம் செய்வதை ஒரு தனித் தொழிலாகவே ஆக்கிக் கொண்டார். இப்படியாக அந்த ஊரில் உள்ள அனைவருமே சேணத்தை உபயோகிக்க கற்றுக் கொண்டனர். சிந்துபாத் அந்த ஊரில் இருந்த வேலை இல்லாத இளைஞர்கள் பலருக்கும் சேணம் செய்யக் கற்றுக் கொடுத்தார். அதனால் அவர்கள் அனைவருமே ஒரு தொழிலைக் கற்று பொறுப்புடன் சம்பாதிக்கத் தொடங்கினார்கள். இதனால் சிந்துபாத்துக்கு இன்னும் அதிகமாகவே அந்த ஊரில் மதிப்பு கிடைத்தது. சிந்துபாத் எது கேட்டாலும் அந்த ஊரில் இல்லை என்று சொல்லாமல் மக்கள் கொடுக்கத் தொடங்கினார்கள். அரசு அதிகாரிகள் மூலமாகவும் சிந்து பாத்திற்கு பல சலுகைகள் கிடைத்தது.
~~para
எனினும் ஒருவன் நன்றாக வளர்வது ஒரு சிலருக்கு பிடிக்காது என்பார்கள். அந்த வகையில் சிந்துபாத்தையும் உயர் குடி பிரபுக்களைக் கொண்ட ஒரு கூட்டம் வெறுத்தது அவனது வளர்ச்சியை பார்த்துப் பார்த்து பொறாமைத் தீயில் வெந்தது.
~~para
"எங்கிருந்தோ இருந்து வந்து நமது ஊரில் இவன் கொடி கட்டிப் புகழுடன் இருக்கிறானே! நம்மை விட மக்கள் இவனை மதிக்கின்றனரே!" என்று பொருமித் தள்ளியது அந்தக் கூட்டம். இது சிந்துபாத்துக்கும் தெரியும் எனினும் அவன் எதைப் பற்றியும் கவலை கொள்ளாமல் பெருந்தன்மையுடன் நடந்து கொண்டான்.
~~para
பொறாமை கொண்ட அந்தக் கூட்டம் மன்னரிடமும் சிந்துபாத்தைப் பற்றி தவறாகக் கூறியது. ஆனால், சிந்துபாத் மீது பெரிய அளவில் மதிப்பு வைத்து இருந்த மன்னர் அதைப் பற்றி எல்லாம் காதில் வாங்கவே இல்லை. இப்படியே சில காலம் சென்றது.
~~para
ஒரு நாள் மன்னர் சிந்துபாத்திடம் பேசிக் கொண்டு இருந்தார். அப்போது அவர் சிந்துபாத்திடம்," எங்களில் நீயும் ஒருவனாக ஆகி விட்டாய்.; இனி நீ எங்களுடன் தான் இருக்க வேண்டும். அதற்கு ஏற்றார் போல நான் ஒரு திட்டத்தை வைத்து உள்ளேன். அதற்கு நீயும் இசைவு தெரிவிப்பாய் என்று நம்புகிறேன்" என்றார்.
~~para
மன்னர் கூறியதைக் கேட்ட சிந்துபாத் குழம்பிப் போனான்.
~~para
"மன்னர் என்ன திட்டத்தை வைத்து இருக்கிறாரோ தெரிய வில்லையே சரி நாமே கேட்டு விடலாம்" என்று சிந்தித்தவனாய் மன்னரிடம்," அரசே! தங்களது திட்டம் எதுவானாலும் அது நிச்சயம் எனக்கு நன்மையைத் தான் செய்யும். அதில் எனக்கு எந்த விதமான சந்தேகமும் இல்லை. எனினும் அந்தத் திட்டத்தை அறிந்து கொள்ள நான் ஆவலாக உள்ளேன்" என்றான்
~~para
சிந்துபாத் மேற்கண்டவாறு சொன்னதைக் கேட்ட மன்னர் மிகுந்த மகிழ்ச்சி அடைந்தார். புன்னகைத்த முகத்துடன்," சிந்துபாத் உனக்குத் தான் என் மீது எவ்வளவு நம்பிக்கை! நிச்சயம் உனது நம்பிக்கை வீண்  போகாது. நீ சொல்வது உண்மை தான். நல்லதொரு திட்டத்தை தான் நான் உனக்காக வைத்து உள்ளேன். எத்தனை காலம் தான் நீயும் தனியாக இருப்பாய்? உனக்கும் ஒரு துணை வேண்டாமா? அந்தத் துணை உன்னைப் போலவே ஒரு புத்திசாலிப் பெண்ணாக இருந்தால்! அதிலும் அவள் உனது மனைவியாக இருந்தால்! ஆம் சிந்துபாத் தந்தையின் ஸ்தானத்தில் இருந்து உனக்கு நான் திருமணத்தை நடத்த ஆசை கொண்டு உள்ளேன். வெளிப்படையாகவே  கேட்கிறேன் எனது மகள் பாத்திமாவை நீ திருமணம் செய்து கொள்ளத் தயாரா? அவளும் உன்னை மனதார விரும்புகிறாள்" என்றார்.
~~para
மன்னரே இவ்வாறு கேட்ட மாத்திரத்தில் சிந்துபாத்துக்கு என்ன சொல்வது என்றே தெரியவில்லை அதே சமயத்தில் மன்னர் கூறியதை ஏனோ அவனால் மறுக்கவும் முடியவில்லை. சில மணி நேர யோசனைக்குப் பிறகு அவன் இதற்கு சம்மதம் தெரிவித்தான். சிந்துபாத்தின் சம்மதத்தைக் கேட்ட மன்னர் மகிழ்ந்தார்.
~~para
ஆனால் மறுபுறம் பொறாமைத் தீயில் ஏற்கனவே வெந்து கொண்டு இருந்த பிரபுக்கள் சிலர் மன்னரின் முடிவைக் கேட்டு மேலும் வெந்து நொந்தார்கள்.
~~para
ஆனால் அரசர் தனது பெண்ணை சிந்துபாத்துக்குத் தரத் தீர்மானித்தே விட்டார். ஒரு நல்ல நாளில் சிந்துபாத்- பாத்திமா திருமணம் நடந்தேறியது. அதில் ஊரே கலந்து கொண்டு தம்பதியர் இருவரையும் வாழ்த்தி மகிழ்ந்தது.
~~para
பாத்திமாவுடனான சிந்துபாத்தின் மண வாழ்க்கை மிகவும் திருப்திகரமாக இருந்தது. அரசனின் மகளாகவே பாத்திமா இருந்தாலும் அவளிடம் சிறிது கூட "தான்" என்ற அகந்தை எல்லாம் இல்லை. சந்தோஷமாக சிந்துபாத்துக்கு வேண்டிய பணி விடைகளை எல்லாம் செய்தாள். சிந்துபாத்தும் பாத்திமாவை மிகவும் நேசித்தார். அவளை எப்படியாவது நேரம் பார்த்து மன்னரின் அனுமதியுடன் பாக்தாத்துக்கு தன்னுடன் அழைத்துச் சென்று விட வேண்டும் என்பதில் சிந்துபாத் சித்தமாக இருந்தாலும் அதை பற்றி ஏனோ தனது மனைவியிடம் கூட அவர் கூறவில்லை. காலம் வரட்டும் என்று காத்துக் கொண்டு இருந்தார். ஆனால், காலம் தான் உருண்டு ஓடியதே தவிர அதற்கான சந்தர்ப்பத்தை சிந்துபாத்துக்கு அது (காலம்) கடைசி வரையில் கொடுக்கவே இல்லை என்று தான் சொல்ல வேண்டும்.
~~para
இப்படி இருக்கும் சமயத்தில், ஒரு நாள் அந்த ஊரில் இருந்த பரப்புக்களில் ஒருவரும் சிந்துபாத்தின் நெருங்கிய நண்பருமான அப்சலின் மனைவி ஈரா பேகம் இறந்து போனாள். தனது அந்த நல்ல நண்பரின் மனைவி இறந்து போனதை அடுத்து சிந்துபாத் பெரிதும் வேதனை அடைந்தார். அத்துடன் அப்சலின் வீட்டிற்கு சென்று அவனுக்கு ஆறுதலும் அளித்தார்.
~~para
அங்கு வந்திருந்த தனது நண்பர்கள் பலருடன் பேசிக் கொண்டு இருந்த சிந்துபாத்துக்கு அப்போது தான் அந்த நாட்டில் இருந்த ஒரு வழக்கம் தெரிய வந்தது. அதவாது அந்த வழக்கம் அந்த நாட்டில் பல தலைமுறைகளையும் தாண்டி இருந்து வரும் பழக்கம். அது யாதெனில், பெண்களுக்கு முன்னுரிமை தரும் அந்த நாட்டில் ஒரு வேளை கணவனுக்கு முன்னாள் மனைவி இறந்து விட்டாள் எனில் அவளை புதைக்கும் சமயத்தில் உயிருடன் இருக்கும் அவளது கணவனையும் சேர்த்து கல்லறையில் தள்ளி விட்டு கல்லை கொண்டு கல்லறையை மூடி விடுவார்களாம். அதாவது வேறு வகையில் இதனை சொல்ல வேண்டும் எனில் மனைவி இறந்து உயிர் வாழும் கணவரை உயிருடன் மனைவின் கல்லறையிலேயே புதைத்து விடுவார்களாம்!
~~para
இதனைத் தனது நண்பர்கள் வாயிலாக கேட்ட சிந்துபாத் அதிர்ந்து போனார். இந்தப் பழக்கம் அவ்வளவு நாகரிகமான பழக்கம் இல்லை என்றும் மேலும் அப்பழக்கம் சீக்கிரத்தில் ஒழிந்து விட வேண்டும் என்றும் மனதினில் தீர்மானித்துக் கொண்டார். அப்சலை அவனது மனைவியின் கல்லறையில் புதைக்கப் போவதாக பறை அறிவிப்பும் முறைப்படி வெளியானது. அதனைக் கேட்டு அப்சலின் நண்பர்கள் அவனுக்கு கடைசியாக பிரியா விடை கொடுக்க முன் வந்தனர். பலர் அவனுக்காகவும் அனுதாபம் கொண்டு கதறினர்.
~~para
இறந்துபோன பெண்ணை ஒரு சவப் பெட்டியில் பக்குவமாகக் கிடத்தினார்கள். பின்னர் பெட்டியை மூடி அதைச் சுமந்து கொண்டு சென்றவர்கள், அவளுடைய கணவனையும் அழைத்துச் சென்றார்கள். நகரத்தை விட்டுத் தொலைவான இடத்தில் உள்ள கடற்கரையை ஒட்டி உள்ள மலையின் அருகில் சென்று, மூடப்பட்ட பெரியதொரு பாறாங்கல்லைப் புரட்டினார்கள். அதன் கீழ் குகை போல ஆழமாகச் செய்யப்பட்டு இருந்த ஒரு மிகப் பெரிய அறை இருந்தது. அது மிகவும் ஆழமானது. இன்னும் சொல்லப் போனால் அது ஒரு கிணறு போன்ற அமைப்பைக் கொண்டது. அதில் இன்னும் கூட ஆயிரம் பேரை ஒரே நேரத்தில் புதைக்கலாம் அவ்வளவு பெரியதாக இருந்தது. அந்த ஆழமான பள்ளத்தில் அந்தப் பெண்ணின் பிணத்தை பத்திரமாக சேதாரம் இல்லாமல் இறக்கினர்.
~~para
பிற்பாடு இறந்து போன அப்பெண்ணின் கணவனான அப்சலின் இரண்டு தோள்களிலும் பனை நார் கொண்டு கட்டி உள்ளே இறக்கினார்கள். உடன் ஒரு ஜாடி நிறைய நல்ல குளிர்ந்த நீரையும் அந்தப் பள்ளத்தில் கயிறு கொண்டு உள்ளே இருந்த அப்சல் அருகில் இருக்குமாறு இறக்கினர். பிறகு பிரார்த்தனை செய்வதற்காக ஏழு மெழுகுத் திரிகளையும், அவைகளை வைக்கும் ஒரு தாங்கியையும் உள்ளே இருந்த அப்சலிடம் கொடுத்தார்கள் அவ்வூர் மக்கள். இப்படியாக அனைத்துப் பொருள்களும் கொடுக்கப்பட்டு விட்டதா என்று பார்த்த பின்னர், அந்தக் கல்லறை வாயிலைப் பெரியதொரு பாறாங்கல்லைக் கொண்டு மூடினார்கள்.
~~para
இவற்றை எல்லாம் பார்த்துக் கொண்டு இருந்த சிந்துபாத்திற்கு இவை எதுவுமே பிடிக்க வில்லை. இது என்ன பழக்க வழக்கமோ தெரியவில்லையே என்று சிந்துபாத் உண்மையில் பெரிதும் வருந்தினார். ‘இதே நிலை நாளைக்கு தனக்கும் வந்து சேர்ந்தால் என்ன செய்வது?’ என்று யோசித்த போது சிந்துபாத்தின் தலையே சுற்றியது. இப்படிப் பட்ட ஊரிலே ஏன் பெண் எடுத்தோம் என்று தன்னைத் தானே முதல் முறையாக நொந்து கொண்டார். பிறகு மாளிகைக்கு சென்ற சிந்துபாத் அன்றைய இரவு உறக்கம் வராமல் தவித்தார்.
~~para
சிந்துபாத்தின் நிலையைப் பற்றிக் கேட்ட அவனது மனைவி விஷயத்தை அறிந்து கொண்டாள். பிறகு சிந்துபாத்தை பல விதங்களில் சமாதானம் செய்ய முயற்சி செய்தாள். ஆனால், சிந்துபாத் சமாதானம் ஆகாமல் அப்பழக்கத்தை மூடப் பழக்கம் என்று சாடினான்.
~~para
ஒரு பெண் இறந்ததும் கணவன் அவளது பிணத்துடன் சேர்த்து வைத்து  புதைக்கப்படுவது கொடுமையிலும் கொடுமை என்றான். அதனை ஆண்களின் சமூகத்திற்கு இழைக்கப்படும் அநீதி என்றான். அதைக் கேட்ட பாத்திமா சிரித்தாள். பிறகு கோபத்துடன் அவளை முறைத்துப் பார்த்த சிந்துபாத்திடம்," ஊருக்கு ஊர் இது போன்ற ஏதேனும் ஒரு பழக்கம் இருக்கத் தான் செய்யும். இவ்வளவு ஏன்? தங்களுக்கு தெரியுமா? ஆசியக் கண்டத்தில் பாரத தேசம் என்ற நாடு உள்ளதாம் அங்கு கணவன் இறந்து விட்டால் இறந்த உடலை எரிக்கும் போது அவனது உயிர் உள்ள மனைவியையும் சேர்த்து எரியும் சிதையில் தள்ளி எரித்து விடுவார்களாம். அதே போலத்  தான் இதுவும். அது மட்டும் பெண்ணுக்கு இழைக்கப்படும் அநீதி இல்லையா? எங்கள் ஊரில் அது ஆண்களுக்கு நடக்கிறது. அவ்வளவு தான்" என்றாள்.
~~para
இதைக் கேட்ட சிந்துபாத்," ஆணோ! பெண்ணோ! யாருடைய உயிரையும் யாருக்கும் எந்த வகையிலும் எடுக்க உரிமை இல்லை. தற்கொலை செய்து கொள்வது கூட ஒரு பாவச் செயல் தான் என்கிறது அறிஞர்கள் சபை. அப்படி இருக்கும் போது இது போன்ற ஒரு அநீதியை இனி நான் இருக்கும் வரையில் இந்த ஊரிலே  நடக்க விட மாட்டேன். உடனே இதை பற்றி நாளையே நான் மன்னரிடம் பேச இருக்கிறேன்" என்றான்.
~~para
"அதைப் பற்றி நாளை பார்ப்போம். இப்போது நடக்க வேண்டியதை, இப்போது பார்ப்போம்" என்று கூறி சிரித்தபடி விளக்கை அணைத்தாள் பாத்திமா. அன்றைய இரவுப் பொழுதும் இனிதாகக் கழிந்தது. அடுத்த நாள் காலையும் விடிந்தது. அப்புதிய விடியலைக் கண்டு பூக்கள் சிரித்தன. பறவைகள் பாடின. சில கணங்களில் செவ்வானம் நீல வானமாக மாறியது. அனைவரும் அவரவர் வேலையைப் பார்க்கப் புறப்பட்டனர். சிந்துபாத் முதல் வேலையாக மன்னரைக் காணச் சென்றான்.
~~para
மன்னரும் சிந்துபாத்தை நல்ல முறையில் வரவேற்றார். சிந்துபாத் மன்னருடன் சாதாரணமாக பேச்சை தொடங்கினார். மன்னரும் நல்ல மனநிலையில் தான் இருந்தார். அதனால் சிந்துபாத்துடன் நன்றாகத் தான் பேசினார். இதுவே சரியான சமயம் என்று உணர்ந்த சிந்துபாத்,"மன்னர் பெருமானே! நமது நாட்டில் மனைவி இறந்த பிறகு உயிருடன் இருக்கும் கணவரையும் கல்லறையில் சேர்த்து இறக்குகின்றோமே இந்தப் பழக்கம் சரிதானா? இதனை நாம் நினைத்தால் மாற்றலாமே!" என்று கேட்டான்.
~~para
"சிந்துபாத் இது இந்த நாட்டில் பத்து தலைமுறைகளைக் கடந்து இருக்கும் தொன்று தொட்டப் பழக்கம். இதில் எல்லாம் தாங்கள் தலையிடக் கூடாது. மேலும் இந்த நாட்டின் சட்டமே இப்பழக்கத்தை ஆதரிக்கிறது. மக்களின் ரத்தத்திலும் கூட இந்தப் பழக்கம் ஊறிப் போய் விட்டது. இனி ஒரு பேச்சுக்கே நான் இதனை மாற்ற நினைத்து சட்டத் திருத்தம் கொண்டு வந்தாலும் அது எனக்கே ஆபத்தை தரும். மக்கள் அதனை விரும்பவும்  மாட்டார்கள். மேலும் இந்தப் பழக்கம் எல்லோருக்கும் பொதுவானது. ஏன் எனக்கும், உங்களுக்கும் கூட நாளைக்கு மனைவி இறந்தால் இதே நிலை தான். புரிந்து கொள்ளுங்கள். இனி தாங்கள் இதை பற்றி என்னிடம் மட்டும் அல்ல, யாரிடமும்  பேசக்கூடாது. இது அரச கட்டளை" என்று உறுமினார் மன்னர். அதைக் கேட்ட பொறாமைக்கார பிரபுக்களின் கூட்டம் சிந்துபாத்தை அழிக்க இதுவே ஏற்ற ஒரு நல்ல சந்தர்ப்பம் என்று கருதினர்.
~~para
மறுபுறம், மன்னர் இவ்வாறு கூறிய வார்த்தைகள் சிந்துபாத்தை கதி கலங்க வைத்தது என்னமோ உண்மை தான். ஏனெனில்,  இதே நிலை தான் நாளை சிந்துபாத்துக்கும். அதனால் மனைவியின் ஆயுளுக்காக இறைவனை வேண்டிக் கொண்டார்.
~~para
இது இப்படி இருக்க, ஒரு நாள் இரவு சிந்துபாத்தை அழிக்க முடிவு செய்த பொறாமைக்கார பிரபுக்களின் கூட்டம் காலிங்க நாகம் என்னும் விஷ நாகத்தை அவனது அரண்மனைக்குள் படுக்கை அறை அருகே பாம்பாட்டிகளின் துணை கொண்டு விட ஏற்பாடு செய்தது. பாம்பாட்டிகளும் கச்சிதமாக வேலையை முடித்தனர்.
~~para
சிந்துபாத்தின் படுக்கை அறைக்குள் நுழைந்தது காலிங்க நாகம். ஆனால், இதனை அறியாத சிந்துபாத்தும் அவனது மனைவியும் வழக்கம் போல சந்தோஷமாக நேரத்தை செலவழித்தனர். காலிங்க நாகமோ மலர்களால் அலங்கரிக்கப்பட்ட கட்டிலின் அருகே மல்லிகை வாசனையை மோப்பம் பிடித்து வந்து விட்டது.
~~para
சிந்துபாத்தும் அவனது மனைவியும் ஆழ்ந்த உறக்கத்தில் இருந்தனர். காலிங்க நாகம் சிந்துபாத்தின் அருகே வந்தது. அவனைத் தீண்டத் தயார் ஆனது. தீண்டும் நேரம், சிந்துபாத்தின் மனைவி பாத்திமா ஆழ்ந்த உறக்கத்தில் அவன் மீது தனது கையைப் போட பாம்பு சிந்துபாத்தை தீண்டாமல் தவறுதலாக பாத்திமாவைத் தீண்டி விட்டது. அவள் அலறித் துடித்தாள். ஆழ்ந்த உறக்கத்தில் இருந்த சிந்துபாத் திடுக்கிட்டு எழுந்தான். பாத்திமாவின் நிலையைக் கண்டு செய்வதறியாது துடித்தான். பாம்பு கடித்த சில மணி நேரத்திற்குள் பாத்திமா வாயில் நுரை தள்ளி மாண்டு போனாள்.
~~para
அடுத்த நாள் காலை விஷயம் அரசரின் காதுகளை அடைந்தது. தனது ஆருயிர் மகள் இறந்து போன விஷயத்தை கேட்டு துடித்துப் போனார் அரசர். விஷயத்தை அறிந்த பிரபுக்கள் சிந்துபாத் சாகவில்லையே என்பதை அறிந்து கவலை கொண்டனர். எனினும் அந்த ஊர் வழக்கப்படி சிந்துபாத்தும் இறந்து போன மனைவியுடன் சேர்த்து புதைக்கப்படுவது உறுதி என்று எண்ணிய பிரபுக்கள் அகம் மகிழ்ந்தனர்.
~~para
பிரபுக்களின் எண்ணம் போலத் தான் எல்லாம் நடந்தது. பாத்திமாவின் உடல் அலங்கரிக்கப்பட்ட சவப்பெட்டியில் வைக்கப்பட்டது. சிந்துபாத்தையும் மாப்பிள்ளை போல அலங்கரித்து பாத்திமாவின் சவ ஊர்வலத்துடன் அழைத்துச் சென்றனர். வேறு வழி தெரியாமல் சிந்துபாத்தும் தனது அதிசய வாளை எடுத்துக் கொண்டு சென்றார். உடன் அரசரும் புறப்பட்டார். பிறகு கடல் அருகே அமைந்திருந்த கல்லறைத் தோட்டத்தை அடைந்தனர். பாத்திமாவை அடக்கம் செய்ய நேர்த்தியாக அனைத்து சடங்குகளும் நடத்தப்பட்டது. கடைசியாக மன்னர் பாத்திமாவுக்காக சேர்த்து வைத்த நகைகளை அவளுடனே கூட புதைத்து விடுமாறு சொல்ல அதன் படியே செய்யப்பட்டது. கயிறு கட்டி குகைக்குள் பாத்திமாவுடன் கூடிய அவளது சவப் பெட்டியை இறக்கினர். உடன் சிந்துபாத்தையும் அவனது கடைசி விருப்பப் படி முன்பு அவன் பெற்ற அதிசய வாளுடன் அந்தக் கல்லறைக் குகைக்குள் கயிறு கட்டி இறக்கினர். உடன் ஒரு ஜாடி நிறைய தண்ணீரும் அனுப்பி வைக்கப்பட்டது. எல்லாம் முடிந்த பிறகு கல்லறையின் வாயில் பெரிய பாறை ஒன்றைக் கொண்டு மூடப்பட்டது. சவ ஊர்வலத்தில் கலந்து கொண்ட அனைவருமே தத்தமது வழியே தங்கள், தங்கள் இருப்பிடத்திற்கு திரும்பிச் சென்றனர்.
~~para
வானில் சூரியன் அஸ்தமித்துக் கொண்டு இருந்த சமயம். சிந்துபாத் அந்தப் பிணவாடையைத் தாங்கிய வண்ணம் கொஞ்சம் தாக்குப் பிடித்தவனாய், களைத்துப் போன நிலையில் கொஞ்சம் நீரருந்திக் கொண்டு அங்கு ஏதேனும் புதுமை தெரிகிறதா என்று சிறிது தூரம் நடந்து சென்று பார்த்த சமயத்தில் கொஞ்சம் தொலைவில் ஒரு துவாரத்தின் வழியே சில் என்று காற்று வருவதை உணர்ந்தான். அப்போது அந்தக் குகையில் இருந்த சின்னஞ்சிறு விலங்கு ஒன்று அந்த துவாரத்தின் வழியே வெளியே சென்றது. அதையும் சிந்துபாத் பார்த்தான்.
~~para
உடனே சிந்துபாத்தின் மூளை சற்று அதிகமாகவே வேலை செய்தது. "இது தான் இந்தக் குகையிலேயே வைத்து மிகவும் பலவீனமான பகுதி போலக் காணப்படுகிறது. கொஞ்சம் முயற்சி செய்து பார்த்தால் நாம் இங்கிருந்து எளிதில் தப்பி விடலாம்" என்று தனது மனதினில் அவன் சொல்லிக் கொண்டான். பிறகு தனது கையில் இருந்த கனமான அதிசய வாள் கொண்டு அந்தத் துவாரத்தை ஓங்கி மூன்று முறை அடித்தான். பாறை இடுக்கில் இருந்த எஞ்சிய கற்கள் அனைத்தும் உருண்டு கிழே விழுந்தது. ஒரு ஆள் நுழைந்து செல்லும் அளவுக்கு துவாரம் பெரிதானது. "இனி கவலை இல்லை இந்தத் துவாரம் போதும், இதன் வழியே நாம் வெளியே சென்று விடலாம்" என்று மீண்டும் தம் மனதினில் எண்ணிய சிந்துபாத் ஓடிச் சென்று தனது வழிச் செலவுக்கு வேண்டி தனது மனைவின் நகைகள் அனைத்தையும் எடுத்துக் கொண்டு அதனை ஒரு மூட்டையாகக் கட்டிக் கொண்டான். பிறகு தான் முன்பு ஏற்படுத்திய அந்த துவாரத்தை பயன்படுத்திக் கொண்டு மெல்ல குகையை விட்டு வெளியே வந்தான். அந்த சமயம் நன்கு இருட்டி இருந்தது.
~~para
குகையை விட்டு இவ்விதம் வெளியே வந்த சிந்துபாத் அந்தப் பொந்தை மீண்டும் துவாரம் வெளியே மற்றவர்களுக்கு தெரியாத வண்ணம் நன்கு மூடினான். பிறகு தான் குகையில் இருந்து தப்பி வந்த சுவடே தெரியாத வண்ணம் மணலில் கால் பதிக்காமல் புள் வெளியில் கால் பதித்து அக்குறுக்கு வழி காட்டும் பாதையில் நடந்து சென்று கடற்கரையை அடைந்தான். அங்கு மேட்டுப் பகுதியான ஒரு இடத்தில் நின்றபடி ஏதேனும் கப்பல் வருகிறதா என்று சிறிது நேரம் பார்த்தான். ஆனால், பல மணி நேரம் நின்று பார்த்தும் கப்பல் எதுவும் வருவதாகத் தெரியவில்லை. சற்று நேரம் யோசித்த சிந்துபாத் அக்கடலில் அலைகளின் வேகம் அந்த அளவுக்கு இல்லை என்பதை உணர்ந்து அருகில் இருந்த மரங்களைக் கொண்டு கச்சிதமாக ஒரு தெப்பத்தை செய்து கொண்டான். தெப்பத்தை கடலில் விட்டுப் பார்த்தான். அவன் நினைத்ததை விட அது நன்றாகவே கடலில் மிதந்தது. அதனைக் கொண்டு கடலில் சில தூரம் பயணம் செய்தான். ஒரு இடத்தில் நிறுத்தினான் அதற்கு மேல் சென்றால் ஆபத்து என்பதை உணர்ந்து வேறு ஏதேனும் கப்பல் வருகிறதா என்று பார்த்தபடி காத்திருந்தான். அதிகாலைப் பொழுதும் விடிந்தது. வானம் பளிச்சென்று காணப்பட்டது. எனினும் சிந்துபாத்தின் நம்பிக்கை மட்டும் குறையவில்லை.
~~para
பிறவியிலேயே இறை அருள் பெற்ற சிந்துபாத்திற்கு சிறு வயதில் இருந்தே விதி சாதகமாக எப்போதுமே இருந்து வந்தது. அதனால் அதிர்ஷ்டம் அடிக்கடி அவனது கரங்களை முத்தம் இட்டது. அதே போலத் தான் இந்த முறையும் நடந்தது. ஆம்! சிந்துபாத்தின் நம்பிக்கை வீண் போகவில்லை. அவன் எதிர்பார்த்தபடியே அவன் தெப்பத்தில் இருந்த அந்த இடத்தில் இருந்து சற்று வெகு அருகில் அந்த வழியாக ஒரு படகு சென்றது. மீனவர்கள் பலர் பாடிக் கொண்டும் துடுப்பை போட்டுக் கொண்டும் வழக்கம் போலத் தங்கள் மீன் பிடித் தொழிலை செய்ய விரைந்து கொண்டு இருந்தனர். அவர்களை நோக்கி சிந்துபாத் பலமாகக் கூக்குரல் எழுப்பினான். கைகளை பலமாகத் தட்டினான். தனது வாளைக் கொண்டு நீரில் சலசலப்பை ஏற்படுத்தினான். அவனது முயற்சிகள் அனைத்தும் ஒரு சேர அவனுக்குப் பலன் அளித்தது. படகில் இருந்த மீனவத் தலைவன் சிந்துபாத்தை கண்டு கொண்டான். உடனே சிந்துபாத் இருக்கும் திசையை நோக்கிப் படகை செலுத்தச் சொன்னான். படகு விரைவாக செலுத்தப்பட்டது. சிந்துபாத்தின் அருகில் வந்து சேர்ந்தது. சிந்துபாத்துக்கு அந்தப் படகில் இருந்த நல் மனம் கொண்ட பலர் உதவ பத்திரமாகப் படகில் ஏறிக் கொண்டான் அவன்.
~~para
படகும் மதிய வேளையில் "ஜாவா" என்னும் தீவை அடைந்தது. அந்த இடைப்பட்ட காலத்தில் மீனவத் தலைவனிடம் சிந்துபாத் தனது கதையை கூறி முடித்தான். சிந்துபாத்தின் மனைவி இறந்ததைக் கேட்ட மீனவத் தலைவன் அதற்காக மிகவும் வருந்தினான். பிறகு தன்னை நம்பி வந்த சிந்துபாத்தை பத்திரமாக ஜாவாவில் இருந்த ஒரு பெரிய துறைமுகத்தில் கொண்டு சென்று சேர்த்தான் அந்த மீனவத் தலைவன். அந்தத் துறை முகத்திற்கு பாக்தாத் செல்லும் சில வணிகக் கப்பல்களும் வாரத்திற்கு ஒரு முறை வந்து போகும். அன்றைய தினம் மாலையும் ஒரு கப்பல் வரும் என்று அனைவரும் ஏற்கனவே எதிர்பார்த்துக் காத்துக் கொண்டு இருந்தனர். உரிய நேரத்தில் பாக்தாத் செல்லும் அந்தக் கப்பலும் வந்து சேர்ந்தது. அதில் சிந்துபாத்தை ஏற்றி விட்டான் மீனவத் தலைவன். அந்த உதவிக்கு பிரதிபலனாக சிந்துபாத் அந்த மீனவத் தலைவனுக்கு இறந்து போன தனது மனைவியின் சில நகைகளை கொடுக்க முன் வந்தான். ஆனால் பேராசை இல்லாத மீனவத் தலைவன் சிந்துபாத் கொடுத்த நகைகளை கையில் வாங்கி மனம் கேட்காமல் அதனை சிந்துபாத்திடமே திருப்பிக் கொடுத்து," தாங்கள் இதனை தங்களது இறந்த மனைவியின் ஞாபகமாக வைத்துக் கொள்ளுங்கள்" என்று கண்டிப்பாகக் கூறி விட்டான். சிந்துபாத்தும் மீனவத் தலைவனின் பெருந்தன்மையை பாராட்டி பல முறை நன்றி கூறினான். பிறகு மீனவத் தலைவன் விடை பெற்றான். பாக்தாத்திற்கு செல்ல வேண்டிய அந்தக் குறிப்பிட்ட வணிகக் கப்பலும் புறப்பட்டது.
~~para
சிந்துபாத் இறந்த தனது ஆருயிர் மனைவியை நினைத்துக் கொண்டே இரவும் பகலுமாக கப்பலில் காலத்தை கழித்தான். பாத்திமாவுடன் அவன் கழித்த காலங்கள் இனி திரும்பி வரப் போவதில்லை என்பதை உணர்த்து தன்னைத் தானே தேற்றிக் கொண்டான் சிந்துபாத். எனினும் ஏனோ அவன் மனம் மேலும், மேலும் நடந்து முடிந்த பழைய சம்பவங்களை எல்லாம் நினைத்துப் பார்த்து அழுதது. தன்னுடன் முன்பு புறப்பட்டு வந்த வேலை ஆட்கள் நூறு பேரும் இறந்த அந்தச் சம்பவம் வேறு சிந்துபாத்தின் மனதை உலுக்கியது. பாக்தாத் அடைந்த பிறகு இறந்த உறவினர்களிடம் தான் என்ன சொல்லப் போகிறோம் என்பதை சிந்துபாத் நினைத்த போது அவன் நா துக்கத்தில் வறண்டது.
~~para
பல நாட்கள் பிரயாணத்திற்குப் பிறகு சிந்துபாத் வந்த கப்பல் பாக்தாத் நகரத்தை அடைந்தது. வெகு நாட்களுக்குப் பிறகு தனது ஊருக்கு வந்து சேர்ந்தான் சிந்துபாத். அதனைக் கேள்விப்பட்ட அவனது நண்பர்கள் உடனுக்குடன் அவனை வந்து பார்த்தனர். அவர்களிடம் சிந்துபாத் தனது பயண அனுபவத்தை பகிர்ந்து கொண்டான். அவனுடன் சென்ற வேலை ஆட்கள் நூறு பேருமே இறந்து விட்டனர் என்ற செய்தி அனைவருக்கும் அதிர்ச்சியை ஏற்படுத்தியது. இறந்தவர்களின் குடும்பத்தினருக்கு ஆறுதல் அளித்தான் சிந்துபாத். அத்துடன் அந்த  நூறு பேரின் குடும்பத்துக்கும் அவர்களின் வாழ்க்கைக்கு தேவையான பொன்னையும் பொருளையும் தார்மீக ரீதியாக கொடுத்துத் தீர்த்தான். இதனால் அவனது செல்வம் பெரும் அளவில் செலவானது. உண்மையில் அந்த நூறு பேரும் உயிருடன் இருந்திருந்தால் கூட அவ்வளவு தினார்களை தங்களது குடும்பத்திற்கு சம்பாதித்து கொடுத்து இருப்பார்களா என்பது சந்தேகம் தான். அந்த அளவுக்கு சிந்துபாத் இறந்தவர்களின் குடும்பத்தினர் அனைவருக்கும் தன்னால் ஆன பொருள் உதவிகளை செய்தான். சிந்துபாத்தை பொறுத்த வரையில் பணம் பெரிய விஷயமாக இருக்க வில்லை. காரணம் அந்த நூறு வேலையாட்களும் அவனிடம் விசுவாசத்துடன் நடந்து கொண்டவர்கள்.
~~para
இப்படியாகத் தனது எல்லா கடமைகளையும் முடித்து விட்ட சிந்துபாத் அவனது மாளிகையிலேயே சில காலம் தங்கினான். பாத்திமாவை நினைத்து, நினைத்து மனதிற்குள் வருந்தினான். "அவள் இருந்திருந்தால் தன்னை இப்படி பசியுடன் விட்டு இருக்க மாட்டாளே!" என்று நினைத்து, நினைத்து பல நாட்கள் அவன் அழுதான். சில சமயங்களில் பாத்திமா தனது பெயரை சொல்லி அழைப்பதைப் போல உணர்வான். அதனால் அக்கணம் மகிழ்வான். அது பிரமை என்று அறிந்த மறு கணம் அழுவான். தன்னந்தனியான அந்த மாளிகையில் தன்னைத் தானே அவன் தேற்றிக் கொள்வான். பல சமயங்களில் நிலவின் குளிர்ந்த காற்று கூட அவனை சுட்டு எரித்தது. சில சமயங்களில் இறந்து விடலாமா? என்று கூட சிந்துபாத் நினைப்பான். ஆனால் தான் இறந்தால் தன்னுடன் இருக்கும் பாத்திமாவின் நினைவுகளும் சேர்ந்து இறந்து விடுமே என்பதால் தனது முடிவை உடனுக்குடன் மாற்றிக் கொள்வான். இப்படியே மனதில் வலியை சுமந்து கொண்டு தன்னைக் காண வருபவர்களிடம் தனது வருத்தத்தை வெளியில் காட்டிக் கொள்ளாமல் உள்ளம் அழுதாலும் உதடுகளாவது சிரிக்கட்டுமே என்ற படி தனது வாழ் நாளை ஒட்டி வந்தான் சிந்துபாத். ஆம்! இப்படித் தான் சிந்துபாத்தின் காலங்கள் அவன் பார்த்துப் பார்த்து கட்டிய அந்த ஆடம்பர மாளிகையில் அமைதியாகக் கழிந்தது.
~~para
சிந்துபாத்தின் இந்த நிலையை அறிந்த அவனது நெருங்கிய நண்பர்களுள் ஒருவரான அக்கீம், "இப்படியே நண்பன் சிந்துபாத்தை விட்டு விடக் கூடாது. அவனுக்கு நல்லதொரு வழியை காட்ட வேண்டும்" என்று முடிவு செய்தான். கடல் பயணத்தின் மீது சிந்துபாத்திற்கு இருந்த மோகத்தை பயன்படுத்தி தன்னுடன் மீண்டும் வர்த்தகம் செய்ய கப்பலில் வருமாறு சிந்துபாத்துக்கு அழைப்பு விடுத்தான். முதலில் சிந்துபாத் இதற்கு மறுப்பு தெரிவித்தான். ஆனால் அக்கீம் சிந்துபாத்திடம்," சிந்துபாத்! நான் உன்னை மீண்டும் ஒரு செல்வந்தனாக பார்க்க விரும்புகிறேன். அத்துடன் உன்னைப் போன்ற நல்லவர்கள் செல்வத்தை சேர்த்துக் கொண்டால் தான் அது உரிய நேரத்தில் ஏழைகளின் கரங்களுக்கு சென்று அவர்களின் பசியை போக்கும். அதற்காக வேண்டியாவது மீண்டும் உனது வியாபாரத்தை தொடங்கு!" என்று கூறி மிகவும் வற்புறுத்தினான். சிந்துபாத்தும் தன்னிடம் இருந்த எஞ்சிய பொருள்களை விற்று அவற்றையே மூலதனமாக்கி வியாபாரத்திற்கு வேண்டிய சரக்குகளை வாங்கினான். அதனைக் கப்பலில் ஏற்றினான். ஆனால் சிந்துபாத்தின் நண்பனான அக்கீமால் அவன் சொன்னபடி சிந்துபாத்துடன் வர முடியாமல் போகவே அவனது பொருள்களையும் தானே விற்றுக் கொடுக்க தீர்மானித்து அதனையும் கப்பலில் ஏற்றிக் கொண்டான் சிந்துபாத்.
~~para
சிந்துபாத் மீண்டும் தனது வியாபாரத்தை தொடங்கியதைக் கண்ட மற்ற வணிகர்கள் அகம் மகிழ்ந்து அவனை வரவேற்றார்கள். எல்லோரும் சந்தோஷமாக பேசி மகிழ குறிப்பிட்ட நேரத்தில் கப்பல் புறப்பட்டது. இவ்வாறாக சிந்துபாத்தின் மூன்றாவது கப்பல் பயணம் தொடங்கியது.
~~chapter~~4
~~title~~சிந்துபாத்தின் மூன்றாவது கப்பல் பயணம்
~~page_heading~~சிந்துபாத்தின் மூன்றாவது கப்பல் பயணம்
~~para
கப்பல் புறப்பட்டுப் பல கடல்களையும், நகரங்களையும் கடந்து சென்று கொண்டு இருந்தது. ஒவ்வொரு துறைமுகத்திலும் சிந்துபாத் மட்டும் இன்றி மற்ற வர்த்தகர்களும் தங்களது சரக்குகளை விற்றும், புதிய சரக்குகள் பலவற்றை வாங்கியும் தங்களது பயணத்தையும், வியாபாரத்தையும் வெற்றிகரமாகத் தொடர்ந்து கொண்டு இருந்தனர்.
~~para
இப்படியாக அந்த வணிகக் கப்பல் போய்க் கொண்டு இருந்த நிலையில் பல நாட்கள் எந்தத் தீவுகளையும் காணாமல் கடலில் சென்று கொண்டு இருப்பதை உணர்ந்தான் கப்பல் தலைவன். அதனை உணர்ந்த மாத்திரத்தில் பதற்றம் அடைந்தான். அப்போது தான் கப்பல் தவறான திசையில் பயணித்துக் கொண்டு இருப்பதையே அவன் அறிந்தான். தன்னுடன் வந்த மாலுமிகளிடம் விஷயத்தை சொல்லி இந்தத் தவறு எப்படி நடந்தது என்று ஆலோசித்தான். அப்போது மாலுமிகளில் ஒருவன்," தலைவா! தெரிந்தோ தெரியாமலோ தவறு நேர்ந்து விட்டது. கப்பல் தனது இலக்கை மாறி பயணித்துக் கொண்டு இருப்பதை வணிகர்கள் அறிந்தால் பதற்றம் அடைவார்கள். அதனால் நமது வேலையும் கெடலாம். அதனால் இது வணிகர்களுக்கு தெரியக் கூடாது. அவர்களிடம் நாம் ஏதேனும் சொல்லி சமாளிக்க வேண்டும். அத்துடன் இதே திசையில் நாம் இன்னும் சில தூரங்களுக்கு சென்று பார்ப்போம் நிச்சயம் நமக்கு ஏதேனும் ஒரு வழி பிறக்கும்" என்றான்.
~~para
கப்பல் தலைவனும் "அது தான் சரி" என்று முடிவு செய்து அமைதி காத்தான். கப்பல் பயணமும் தொடர்ந்து கொண்டு இருந்தது. நாளுக்கு நாள் கப்பலில் இருந்த உணவுப் பண்டங்கள் குறைந்து வருவதை வணிகர்கள் கப்பல் தலைவனிடம் சொல்ல, "இதோ அங்கு ஒரு நிலப் பகுதி தென்படுகிறது கவலை வேண்டாம். அதோ சீக்கிரத்தில் அங்கு ஒரு தீவை நெருங்கி விடுவோம்" என்றெல்லாம் தினம், தினம் எதையேனும் கூறி சமாளித்து வந்தான் கப்பல் தலைவன். இருந்தாலும் அவன் மனதிலும் ஒரு வித பயம் இருந்து வந்தது உண்மை தான். இந்நிலையில் ஒரு நாள் தூரத்தில் ஒரு தீவு தெரிவதை கண்ட மாலுமிகள் சந்தோஷமாக ஓடிச் சென்று கப்பல் தலைவனிடம் அது பற்றிக் கூறினர். அதைக் கேட்ட கப்பல் தலைவன் விரைந்து அந்தத் தீவை நோக்கி கப்பலை செலுத்துமாறு ஆணை பிறப்பித்தான். கப்பலும் அந்தத் தீவை நோக்கி விரைந்து செலுத்தப்பட்டது.
~~para
பிறகு தீவை நெருங்கியதும் நங்கூரம் பாய்ச்சப்பட்டது. கப்பலில் இருந்து அனைவரும் இறங்க பலகைகள் போடப் பட்டது. எனினும் சிந்துபாத் உட்பட சில வணிகர்கள் மட்டும் கப்பலிலேயே  இருக்க பல வணிகர்கள் தாங்கள் கொண்டு வந்த சரக்குகளுடன் இறங்கினர். ஆனால், உண்மையில் அந்த வணிகர்கள் எதிர்பார்த்தபடி அந்தத் தீவில் மக்கள் நடமாட்டமே இல்லை. இருந்தும் எங்காவது மக்கள் இருக்கலாம் என்ற நம்பிக்கையில் அந்தத் தீவுக்குள் தனித் தனி குழுக்களாகப் பிரிந்தபடி நடந்து சென்றனர். அப்போது ஒரு குழுவினர் பெரிய வெள்ளை நிற மண்டபத்தின் பக்கம் சென்றனர். அது தூரத்தில் இருந்து பார்க்கும் போது பளிங்கு மண்டபம் போலத் தான் தெரிந்தது. ஆனால், அருகில் செல்லச் செல்ல வெள்ளைப் பாறை போல தோற்றம் அளித்தது. ஆனால், அது பாறையும் அல்ல, அதனால் அது என்ன என்பதை அறிய விரும்பிய வணிகர்கள் சிலர் அருகில் இருந்த சில பெரிய கற்களை எடுத்து அந்த வெள்ளை பளிங்குக் கல்லின் மீது வீசினார்கள். ஆனால்,  அது அவர்கள் நினைத்தது போல பளிங்குக் கல் எல்லாம் இல்லை. அது ஒரு ராட்சஸப் பறவையின் முட்டை. வணிகர்கள் கல் கொண்டு அடித்ததால் அந்த முட்டை சிதைந்து அதில் இருந்த தண்ணீர் வெளியே ஓடியது.
~~para
சிந்துபாத் கப்பலில் இருந்ததால் இந்த விஷயம் அவனுக்கு முதலில் தெரியவில்லை. பின்னர் தான் தெரிந்து கத்த ஆரம்பித்தான். சிந்துபாத்துக்கு ஏற்கனவே அந்தப் பறவையை பற்றிய அனுபவம் உள்ளது. அதனால் அவனுக்குத் தெரியும் இனி அந்த ராட்ச பறவை யாரையும் உயிருடன் விடாது என்று. எனினும் சிந்துபாத் அந்தப் பறவையைப் பற்றி அனைவரிடமும் எச்சரிப்பதற்குள் அந்தப் பிரம்மாண்டப் பறவை தனது ஜோடியுடன் அவ்விடத்திற்கே வந்து விட்டது. அதன் இறகுகள் சூரியனின் ஒளிக் கதிர்களையே மறைக்கும் அளவிற்கு மிகப் பிரம்மாண்டமாக இருந்தது.
~~para
முட்டை உடைந்து கிடந்ததைக் கண்ட அந்தப் பறவை பெரிய அளவில் இரைந்து கத்தியது. அதனைக் கண்ட அதன் துணையான ஆண் பறவையும் மிகவும் துயர் கொண்டு வருந்திக் கத்தியது. அந்த இரண்டு பறவைகளும் கப்பலில் வந்த புதியவர்கள் தான் முட்டைக்கு சேதத்தை விளைவித்து இருக்க வேண்டும் என்பதை மிகத் துல்லியமாக அனுமானித்துக் கொண்டன. உடனே அந்தக் கப்பலை நோக்கிப் பறந்து வந்தன. அதனைக் கண்ட கப்பல் தலைவன் அலறி அடித்த படி அபாய சங்கை ஒலிக்கச் செய்தான். தீவில் இருந்த வணிகக் குழுக்கள் அந்த அபாய ஒலியை கேட்டு தங்களது கப்பலை நோக்கி அதிவேகமாக விரைந்தனர். கப்பல் தலைவன் மிகவும் சிரமப்பட்டு பாதியளவு வணிகர்களை கப்பலில் ஏற்றி விட்டான். எனினும் அந்தத் தீவில் மனிதர்களை உண்ணும் தாவரங்களும் இருந்ததால் பலர் அந்தத் தாவரங்களிடம் சிக்கி இறந்தனர். அப்போது தான் வணிகர்கள் அனைவருக்குமே அந்தத் தீவைப் பற்றிய பயங்கரங்கள் தெரிய வந்தன.
~~para
இந்நிலையில் அந்தப் பிரம்மாண்டப் பறவை சிந்துபாத்தும் மற்ற வணிகர்களும் இருந்த அந்தக் கப்பலை தனது துணையுடன் ஆக்ரோஷமாக முற்றுகையிட்டது. மேலும் கப்பலில் இருந்த அனைவரையும் தனது தூண் போன்ற கூர்மையான அலகால் கொத்திக் கொன்றது. இன்னும் சிலரை உண்டே களித்தது. இதனைக் கண்ட கப்பல் தலைவன் சற்றே சமாளித்து விரைந்து கப்பலை செலுத்தத் தொடங்கினான். கப்பல் அதுவரையில் வரலாறு காணாத வேகத்தில் செல்லத் துவங்கியது. எனினும் அந்த ராட்ச பறவைகள் விடாமல் அந்தக் கப்பலை வெகு தொலைவு தூரம் வரையில் துரத்திக் கொண்டு சென்றன. கப்பலும் நடு கடலை கடந்து கொண்டு இருந்தது. கிட்டத்தட்ட பல மணி நேரம் தங்களது கப்பலை வெகுவாக இயக்கிய மாலுமிகள் அனைவரும் சோர்ந்து போயினர். ஒரு கட்டத்தில் கப்பலின் வேகம் குறைந்ததால் அந்தக் கப்பலை ராட்சஸப் பறவைகள் மிக எளிதாகத் துரத்தித் தாக்கின. அது மட்டும் அல்லாமல் அந்தக் கப்பலில் இருந்து சில மைல் தூரத்தில் காணப்பட்ட இன்னொரு தீவில் இருந்து பெரிய பெரிய பாறைகளை தத்தமது கால் விரல்களால் பற்றிப் பிடித்த வண்ணம் வந்து கப்பலின் மீது போட்டன. இதனால் கப்பலின் பல பாகங்கள் சிதிலம் அடைந்தன. மேலும் அந்தப் பாறைகள் சில தவறி கடலில் விழுந்த படியும் பெரிய, பெரிய அலைகளை தோற்றுவித்தன. இதனால் அந்தக் கப்பலை கட்டுப் படுத்த இயலாமல் மாலுமிகள் திணறினார்கள். ஒரு கட்டத்தில் கப்பலில் சிதிலங்கள் மேலும் அதிகமாக அதன் உள்ளே கடல் நீர் புகுந்தது. அதைக் கண்ட பறவைகள் உற்சாகம் அடைந்து அந்தக் கப்பலை சீக்கிரத்தில் மூழ்கடித்து அனைவரும் கொல்ல வேண்டும் என்ற எண்ணத்தில் மேலும், மேலும் மலைகளில் இருந்து பாறைகளை கொண்டு வந்து தனது கால் நகங்கள் மூலம் ஏற்கனவே மூழ்கிக் கொண்டு இருந்த அந்தக் கப்பல் மீது கோபத்துடன் வீசின.
~~para
இதனால் கப்பல் முழுவதுமாக மூழ்கி அதில் இருந்த அனைவரும் தத்தளிக்கத் துவங்கினர். சிந்துபாத் உட்பட இன்னும் சிலர் கப்பலில் இருந்து உடைந்து கடலில் மிதந்த உதிரி பாகங்களை பிடித்த வண்ணம் தங்களால் இயன்றவரையில் நீச்சல் அடித்து ஒரு தீவின் கரையை அடைந்தனர்.  அந்தத் தீவில் ஏராளமான மரங்கள் வரிசை வரிசையாக நிற்கக் கண்டனர். அந்த மரங்களில் சுவையான பழங்கள் பழுத்து கேட்பார் இன்றிக் குலுங்கிக் கிடந்தன. சிந்துப்பாத் உட்பட அவனுடன் வந்த அனைவரது வயிற்றுப் பசியையும் தீர்க்க அந்தப் பழங்கள் போதுமானதாக இருந்தன. அந்தத் தீவில் சுவையான நன்னீர் ஊற்றுகளும் காணப்பட்டன. அந்த ஊற்றுகளில் உள்ள நீரைப் பயன்படுத்தி அனைவரும் தாகம் தீர்ந்தனர், இந்நிலையில், மாலைப் பொழுது மெல்ல அகன்று இருள் அந்தத் தீவை கவ்விக் கொண்டு இருந்தது. சிறிது தூரம் சிந்துபாத்துடன் அந்தத் தீவுக்குள் நடந்த வணிகர்கள் அனைவருமே ஒரு வித பய உணர்வில் தான் இருந்தனர். காரணம் அந்தத் தீவில் எந்த வகையான ஆபத்து இருக்குமோ என்று அவர்கள் சிந்தனை செய்தது தான். எனினும் வெகு தூரம் நடந்து வந்த களைப்பினால் சிந்துபாத்தும் அவன் உடன் வந்தோரும் சற்று நேரம் கண் அயர அங்கு ஒரு பாதுகாப்பான இடத்தை தேடி இறுதியில் கண்டு அடைந்தனர். அனைவரும் அவ்விடத்தில் உறங்கத் தொடங்கினார்கள். சிந்துபாத்தும் அவ்விடத்தில் நன்கு உறங்கி ஓய்வு எடுத்தான். இரவு மெல்லக் கழிந்தது. விடியும் நேரமும் வந்தது. அந்தத் தீவில் இருந்த கொடிய சர்ப்பங்களைக் (பாம்புகளைக்) கண்டு சில வணிகர்கள் அலறிக் கத்தினர். பயந்து போன வணிகர்கள் விஷயத்தை அறியாமல் ஆங்காங்கே சிதறி ஓடினர். சிந்துபாத்தும் அப்போது கண் விழித்து ஏதோ பெரிய ஆபத்து வந்துவிட்டது என்று எண்ணி ஒடத் துவங்கினான். அவ்வாறு ஓடிய சிந்துபாத் இறுதியில் ஒரு கிணற்றின் அருகே வந்து நின்றான். அந்தக் கிணற்றை ஒட்டி ஒரு வாய்க்காலும் காணப்பட்டது. அந்தக் கிணற்றின் கரையில் ஒரு முதியவர் அமர்ந்து இருந்தார். அவர் பனை மட்டை நாரினாலான உடையை உடுத்தி இருந்தார்.
~~para
அவரைப் பார்த்ததும் சிந்துபாத் அவருக்கு வணக்கம் தெரிவித்தார். அந்த முதியவரும் சிந்துபாத்தை பதிலுக்கு வணங்கினார். அந்த முதியவரும் உடைந்த கப்பலில் நம்முடன் வந்த வணிகர்களுள் ஒருவராக இருப்பாரோ என்ற சந்தேகம் சிந்துபாத்திற்கு வந்தது. சிந்துபாத் இவ்வாறு அந்த முதியவரைப் பற்றி சிந்தித்துக் கொண்டு இருந்த சமயத்தில் அந்த முதியவர் சிந்துபாத்திடம் எதையோ கூற எண்ணியவராய்ச் சைகை செய்தார். ஆனால் அவர் வாய் திறந்து எதுவும் பேசவே இல்லை.
~~para
அந்த முதியவரை ஒரு துறவி என்று எண்ணிக் கொண்ட சிந்துபாத்," துறவி அவர்களே, எதற்காகத் தாங்கள் இங்கு அமர்ந்து உள்ளீர்கள்?" என்று கேட்கவும். அதற்கு அந்தத் துறவி சிந்துபாத்திடம் மறுமொழியாக," என்னை உனது தோளில் தூக்கிக் கொண்டு வாய்க்காலின் அக்கரைக்குப் போ" என்று அதிகாரக் குரலில் ஆணை பிறப்பித்தார்.
~~para
அவரை ஒரு துறவி என்ற விதத்தில் மதித்துப் போற்றிய சிந்துபாத், இவருக்கு எழுந்து நடமாட முடியாத நிலை போலும், ஒருவேளை நாம் இவருக்கு உதவினால் அதனால் நிச்சயமாக இறைவனின் கருணையை பெற முடியும் என்று மனதினில் எண்ணியவராய் அவரைத் தூக்கிக் கொண்டு சென்றான். பல தொலைவு நடந்து அந்த முதியவர் சொன்ன இடத்திற்கு அவரை சரியாக அழைத்துச் சென்ற சிந்துபாத்," ஐயா! பெரியவரே இங்கு தானே தாங்கள் இறங்க வேண்டும்" என்று கேட்டான்.  ஆனால் அதற்கு அந்த முதியவர் எந்த ஒரு பதிலையும் கூறாமல் அமைதியாக சிந்துபாத்தின் முதுகில் ஒய்யாரமாக அமர்ந்து இருந்தார். சிந்துபாத் இறங்குமாறு கேட்டுக் கொண்டும் அந்த முதியவர் இறங்க மறுத்தார். "இவரிடம் இரக்கம் காட்டி இருக்கவே கூடாது" என்று மனதினில் எண்ணிய சிந்துபாத்திற்கு இன்னொரு அதிர்ச்சி காத்துக் கொண்டு இருந்தது. அந்த வயோதிகன் தன்னுடைய முரட்டுக் கரங்களால் சிந்துபாத்தின் கழுத்தை இருக்க ஆரம்பித்தான் . "இனியும் இந்தக் கிழவனிடம் நாம் இரக்கம் காட்டவே கூடாது" என்று எண்ணிய சிந்துபாத் அந்தக் கிழவனை கீழே தரையில் தள்ளிவிட்டு அவனிடம் இருந்து தான் தப்பிக்க முயற்சி செய்தான். ஆனால், சிந்துபாத் எவ்வளவு முயன்றும் கூட அது அவனால் முடியவில்லை. அத்துடன் அந்தக் கிழவன் தனது குதிகால் கொண்டு சிந்துபாத்தை முரட்டுத் தனமாக தாக்க ஆரம்பித்தான். அந்தத் தாக்குதலில் சிந்துபாத் சற்றே நிலை குலைந்து போனான்.
~~para
பிறகு வேறு வழி இன்றி அந்தக் கிழவன் சொல்வதை எல்லாம் கேட்க ஒப்புக் கொண்டான். அந்தக் கிழவன் சிந்துபாத்தை பழங்கள் பழுத்துக் குலுங்கும் மரங்களின் பக்கம் எல்லாம் தூக்கிக் கொண்டு போகச் செய்தான். ஒருவேளை சிந்துபாத் அந்தக் கிழவன் சொல்வதற்கு மறுப்புத் தெரிவித்தால் குதி கால்களால் மீண்டும், மீண்டும் சிந்துபாத்தை பலமாக உதைக்கத் தொடங்கிவிடுவான். இப்படியே அன்றைய தினம் போய்க் கொண்டு இருந்தது. சிந்துபாத்தின் முதுகை விட்டு அந்தக் கிழட்டுப் பிசாசு இறங்குவதாகத் தெரியவில்லை. பலத்தை விட புத்தியை பிரயோகிக்க சித்தம் கொண்ட சிந்துபாத் அந்தக் காட்டில் ஆங்காங்கே விளைந்து இருந்த போதை மூலிகைகளை அடையாளம் கண்டு அதனை எடுத்து வைத்துக் கொண்டான். அதனைப் பார்த்த கிழவன் அதனை ஏதோ உண்ணும் பொருள் என்று நினைத்து தனக்கும் தருமாறு சிந்துபாத்திடம் கேட்டான். "ஆடு தானாக தலையை வெட்டக் கொடுக்கிறதே" என்று மனதிற்குள் கூறி சந்தோசம் அடைந்த சிந்துபாத் மிகப் பணிவுடன் அந்த போதை மூலிகைகளை அந்தக் கிழட்டுப் பிசாசிடம் கொடுத்தான். அதனை உண்ட அந்தக் கிழவன் அதன் சுவையை விரும்பி மேலும், மேலும் சிந்துபாத்திடம் அதனைக் கேட்டுக் கொண்டே இருக்க, சிந்துபாத்தும் மறுக்காமல் அந்த போதை மூலிகைகளை மேலும், மேலும் கண்டறிந்து பறித்துக் கொடுத்துக் கொண்டே இருந்தான். ஒரு கட்டத்தில் போதை தலைக்கு ஏறிய அந்தக் கிழவன் செயலற்று மயங்கி சிந்துபாத்தின் தோளில் சாய்ந்தான். அந்த சமயத்திற்காகத் தான் சிந்துபாத்தும் காத்துக் கொண்டு இருந்தான்.
~~para
தனது தோளில் மயங்கிய நிலையில் இருந்த அந்தக் கிழவனை தரையில் இறக்கிய சிந்துபாத். "இவன் போன்ற ஒருத்தனை உயிருடன் விட்டால் தான் பாவம். கொன்றால் அது பாவம் இல்லை" என்ற முடிவுக்கு வந்தவனாய்.  அருகில் இருந்த ஒரு மிகப் பெரிய பாறையை எடுத்து அந்தக் கிழவனின் தலையில் ஒரே போடாகப்  போட்டான். அந்த இடத்திலேயே அந்தக் கிழவன் துடி, துடித்து இறந்தான். பிறகு சிந்துபாத் தனது கால் போன போக்கில் எங்கெங்கோ தன்னுடன் வந்தவர்களை தேடித் சென்றான். ஆனால் யாரையும் காணமால் வருந்தினான்.
~~para
இறுதியில் தீவின் மறுபுறத்தை அடைந்த சிந்துபாத் அங்கு ஒரு பிரம்மாண்டமான கப்பல் நிற்பதையும். அதில் இருந்து சிறு, சிறு படகுகளில் சிலர் அந்தத் தீவை நோக்கி வந்து கொண்டு இருப்பதையும் கண்டான். அவ்விடம் நோக்கி விரைந்தான். படகில் வந்தவர்களிடம் தனது இக்கட்டான நிலையை எடுத்துக் கூறி உதவி கேட்டு நின்றான். படகில் வந்த அனைவருமே அந்தத் தீவில் காணப்படும் அறிய வகை வாசனை திரவியங்களையும், எங்கும் காணக் கிடைக்காத மூலிகைகளையும் எடுக்க வந்ததை அறிந்து அவர்களது வேலை முடியும் வரையில் காத்திருந்து பிறகு அவர்களுடனேயே படகில் ஏறி தொலைவில் நின்று இருந்த அந்தப் பிரம்மாண்டக் கப்பலை அடைந்தான். அந்தப் பிரம்மாண்டக் கப்பலில் எறிய மாத்திரத்தில் கப்பல் தலைவன் சிந்துபாத்தை பற்றி விசாரித்த போது, சிந்துபாத் தன்னைப் பற்றியும் அத்துடன் அந்தத் தீவில் நடந்த நிகழ்ச்சிகளையும் இறுதியில் முதியவர் ஒருவரிடம் சிக்கித் தான் பட்ட துன்பத்தையும் எடுத்துக் கூறி வருந்தினான்.
~~para
சிந்துபாத் சொன்னதைக் கேட்ட கப்பல் தலைவன் மறுமொழியாக," சிந்துபாத்! நீ வருத்தப் படாதே, உனது தோளில் ஏறிச் சவாரி செய்தவன் மிகவும் கொடியவன். அவனது பெயர் "ஷேக் அலி பஹர்". அவன் மிகவும் பொல்லாதவன்; முதலில் நடக்க முடியாதபடி நடித்து தன்னை தோளில் சுமந்து செல்லுமாறு கூறுவான். நாம் அதற்கு இசைந்து அவனை தூக்கிச் சென்றால், பிறகு இறங்க மறுத்து தனக்கு முதுகில் ஏற இடம் கொடுத்தவனையே அடித்துக் கொன்று விடுவான். நான் கண்டதில் நீ ஒருவன் தான் அவனிடம் இருந்து தப்பித்து வந்து உள்ளாய். சாமர்த்தியசாலி தான் நீ!" என்று பாராட்டினான். பிறகு சிந்துபாத்துக்கு உணவும், உடையும் அளிக்கப்பட்டது. அத்துடன் அந்தக் கப்பல் இறுதியில் ஒரு பட்டணத்தை அடைந்தது. அதற்கு மேல் கப்பல் செல்லாது என்று கூறிய கப்பல் தலைவன் சிந்துபாத்தை பத்திரமாக அந்தப் பட்டணத்தில் இறக்கி விட்டான். பிறகு தனக்குத் தெரிந்த ஒரு பெரியவரிடம் சிந்துபாத்தை அறிமுகம் செய்து வைத்தான். அந்தப் பெரியவருக்கு பிள்ளை இல்லாத காரணத்தால் சிந்துபாத்தை தனது மகனாகவே பார்த்தார். அவனிடம் அன்பாகப் பழகினார். அந்தப் பெரியவரின் பெயர் "முகம்மது ர ஃ பி". அவர் மூலமாகத் தான் சிந்துபாத் அந்தப் பட்டணத்தின் வரலாற்றை அறிந்து கொண்டான். அது குரங்குகள் நிறைந்த ஒரு பட்டணம் ஆகும். அடிக்கடி குரங்குகள் நகரத்தின் வீதிகளில் புகுந்து பயங்கரமாக  அட்டகாசம் செய்யும். இருந்தாலும் அந்த பட்டணத்தில் உள்ள மக்கள் குரங்குகளை கொல்லாமல் கல் கொண்டு எறிந்தும், தப்பட்டைகளை முழங்கியும், வெடி பொருள்களை வெடிக்கச் செய்தும் விரட்டி அடிப்பார்கள். ஏனெனில் குரங்குகளை கொன்றால் இறந்த பிறகு நரகத்தில் தான் இடம் கிடைக்கும் என்று அப்பட்டணத்து மக்கள் வலுவாக நம்பினர். அந்தப் பட்டணம் பெரும்பாலும் காடுகள் நிறைந்த ஒரு பட்டணம் ஆகும். அந்த ஊர் மக்களுக்கு வாழ்வாதாரமே அந்தக் காடுகள் தான். இப்படியாக அனைத்து விஷயங்களையும் "முகம்மது ர ஃ பி” சிந்துபாத்திடம் கூறி முடித்தார். பிறகு அன்றைய இரவு அந்த நல்ல மனம் கொண்டப் பெரியவரின் இல்லத்திலேயே சிந்துபாத் படுத்து உறங்கினான்.
~~para
அடுத்த நாள் காலை விடிந்தது. பட்டணத்தில் இருந்த சிலர் காட்டுக்குள் தங்கள் தொழிலைப் பார்க்கச் சென்று கொண்டு இருந்தனர். அவர்கள் பெரியவர் முகம்மது ர ஃ பி இல்லத்திற்கு வந்து நின்று அவரையும் உடன் அழைத்தனர். ஆனால், முகம்மது ர ஃ பி தனக்கு உடல் நிலை சரியில்லாத காரணத்தால் சிந்துபாத்தை அன்றைய தினம் வனத்திற்கு அழைத்துச் செல்லுமாறு வேண்டினார். மேலும் சிந்துபாத்தைப் பற்றி அவர்களிடம் நல்லவிதமாகக் கூறி பத்திரமாக அவனைப் பார்த்துக் கொள்ளுமாறும் வேண்டினார்.
~~para
பிறகு சிந்துபாத் அந்தப் பெரியவரிடம் விடை பெற்று வனத்திற்கு செல்லும் சமயம். அப்பெரியவர் சிந்துபாத்தை சற்றே நிற்கச் சொல்லி ஒரு பை நிறைய கூழாங் கற்களைக் கொடுத்து "இவை உங்களுக்குப் பெரிதும் பயன்படும்; அத்துடன் தக்க சமயத்தில் இவை உங்களுக்கு நல்ல வருமானத்தையும் கொண்டு வந்து தரும். இதன் மூலம் கிடைக்கும் வருமானத்தைக் கொண்டு உங்கள் ஊருக்கு தாங்கள் செல்லலாம்" என்று கூறவும், பதில் ஏதும் பேசாமல் அவைகளை மிகுந்த மரியாதையுடன் பெற்றுக் கொண்டான் சிந்துபாத். பிறகு மீண்டும் அந்தப் பெரியவர் சிந்துபாத்திடம்," உங்களுடன் வருபவர்கள் அனைவரும் என்ன செய்கிறார்களோ அதைப் போலவே நீங்களும் வனத்தில் செய்ய வேண்டும்" என்று கூற அவர் கூறிய அனைத்தையும் சிந்துபாத் பவ்யமாக செவிமடுத்து அதன் படியே நடப்பதாக வாக்குறுதி அளித்து விட்டு அந்தப் பட்டணத்து மக்களுடன் வனத்திற்குச் சென்றான்.
~~para
சிந்துபாத்துடன் சென்ற பட்டணத்து நண்பர்கள் வனத்தில் இருந்த ஒரு வளமான பகுதியை அடைந்தார்கள். அங்கே பெரிய, பெரிய மரங்கள் காணப்பட்டன. அவற்றின் கிளைகள் மென்மையாகப் படர்ந்து காணப்பட்டது. அப்படிப் பட்ட உயர்ந்த மரத்தை சிந்துபாத் அப்போது தான் முதன் முறையாகப் பார்த்தான். அதில் யாராலும் அவ்வளவு சீக்கிரத்தில் ஏறிவிட முடியாது. அந்த மரத்தின் அடியில் தூங்கிக் கொண்டு இருந்த மனிதக் குரங்குகள் சிந்துபாத்தையும் அவருடைய நண்பர்களையும் கண்டதும் மரக்கிளைகளில் ஏறி, அமர்ந்து கொண்டன. சிந்துபாத்தின் நண்பர்கள் வேண்டும் என்றே அந்தக் குரங்குகள் மீது தங்களிடமுள்ள கற்களை எடுத்து அடிக்க ஆரம்பித்தனர். குரங்குகள் அடிபடவும் அந்த மரங்களில் உள்ள பழங்களை பறித்துப் பதிலுக்கு வீசி எறிந்தன. அப்படி வீசப்ப பட்ட பழங்கள் யாவும் கொக்கோ விதைகளை கொண்டு இருந்தது. ஆம்! அவை அனைத்தும் கொக்கோப் பழங்கள் ஆகும். சிந்துபாத்தும் தனது கைகளில் இருந்த கூழாங்கற்களை எடுத்து அந்தக் குரங்குகள் மீது வீசினான். அவன் மீதும் அந்தக் குரங்குகள் கொக்கோ பழங்களை வீசின.  தன்னுடன் வந்தவர்களைப் போலவே சிந்துபாத்தும் அந்தப் பழங்களை பொறுக்கிக் கொண்டான். அதன் பின்னர் சிந்துபாத் தனியே சென்று ஒரு பெரிய மரத்தைத் தேர்ந்தெடுத்துக் கொண்டான். அந்தக் குறிப்பிட்ட மரத்திலும் கூட நிறைய குரங்குகள் இருந்தன. அந்தக் குரங்குகளை குறிபார்த்த சிந்துபாத் தனது கையில் இருக்கும் கூழாங்கற்களை வீசி எறிந்தார். அதனைக் கண்ட அந்தக் குரங்குகளும் பழக்க  தோஷத்தில் மரத்தில் இருந்த கொக்கோ விதைகளை பதிலுக்கு வீசி எறிந்தன; சிந்துபாத் அவைகளை பத்திரமாக சேகரித்துக் கொண்டார்.
~~para
பிறகு வீடு திரும்பிய சிந்துபாத் தான் கண்டு எடுத்த அந்த விதைகளை தனக்கு அடைக்கலம் கொடுத்தப் பெரியவர் முகம்மது ர ஃ பி அவர்களிடம் கொண்டு வந்து கொடுத்தான். ஆனால், பெருந்தன்மையில் சிறந்து விளங்கிய அந்தப் பெரியவர் சிந்துபாத் கொண்டு வந்து கொடுத்த விதைகளில் ஒன்றைக் கூட வாங்க வில்லை. மாறாக அவற்றை சிந்துபாத்திடமே கொடுத்து விட்டார். அத்துடன் புன்னகை தவழ்ந்த முகத்துடன் சிந்துபாத்திடம்,” சிந்துபாத் இவைகள் யாவும் தங்களுடையவை, இவை அனைத்தையும் விற்று தாங்களே பணத்தை எடுத்துக் கொள்ளுங்கள். மேலும், இந்த விதைகள் யாவும் அதிக அளவில் விலை போகக் கூடியவை. அதனால் இதைப் போலவே தினமும் தாங்கள் சென்று விதைகளை பொறுக்கிக் கொள்ளுங்கள். அதில் குறிப்பாக முதலில் மோசமானவற்றை தேர்ந்தெடுத்து அதனை விற்க முயலுங்கள். நல்ல விதைகளை சேர்த்து வைத்து நீங்கள் ஊர் போகும் சமயத்தில் உங்களுடன் கொண்டு செல்லுங்கள். அவை உங்களுக்கு நல்ல பணத்தை கொடுக்கக் கூடியதாக இருக்கும்" என்று அறிவுரை கூறினார். அந்த நல்ல மனம் கொண்டவர் சொன்னது போலவே சிந்துபாத்தும் செயல்பட்டார்.
~~para
இவ்விதம் தனக்கு நல்வழி காட்டிய அந்த நல்ல மனம் படைத்தவருக்கு மீண்டும் நன்றி கூறியதோடு, நாள் தோறும் சென்று விதைகளை சேகரித்தார் சிந்துபாத். உயர்தரமான விதைகள் உள்ள மரங்களை சிந்துபாத்திற்கு காட்டும் படியாக ஒருவர் மாறி ஒருவரிடம் அந்த நல்ல மனிதர் ஆணையிட்ட வண்ணம் இருந்தார். இவ்விதம் அந்தப் பெரியவர் கூறவும் நல்ல எண்ணம் கொண்ட மற்றவர்களும் சிந்துபாத்துக்கு உதவி செய்து வந்தார்கள்.
~~para
ஒரு கட்டத்தில் சிந்துபாத்திடம் அதிக அளவில் விதைகள் சேர்ந்து விட்டன. அவை அனைத்துமே தரமானதாகத் தான் இருந்தது. இதனை நல்ல விலைக்கு விற்று காசு பார்க்கலாம் என்ற எண்ணம் சிந்துபாத்திடம் வந்தது.
~~para
இப்படி இருக்க சிந்துபாத்தின் விதியும் அவனுக்கு உதவ முன்வந்தது. அதன் காரணமாக ஒரு நாள் கப்பல் ஒன்று அந்த ஊர் கடற்கரைக்கு வந்து சேர்ந்தது. அந்தக் கப்பலில் வர்த்தகர்கள் பலர் வந்து இறங்கினார்கள். தாங்கள் கொண்டு வந்த பொருட்கள் அனைத்தையும் விற்றார்கள். அத்துடன் சிந்துபாத்திடம் கூட அவன் வைத்திருந்த உயர்தரமான கொக்கோ விதைகள் சிலவற்றைப் பெற்றுக் கொண்டு  அதற்கு ஈடாக பண்ட மாற்று மூலம் வேறு சில உயரிய பொருட்களை அவர்கள் கொடுத்தார்கள். அத்துடன் அவர்களுடன் நல்ல முறையில் சிந்துபாத் பழகியதால், சிந்துபாத்தை பாக்தாத் நகரத்தில் கொண்டு சென்று விட அவர்கள் உதவுவதாக வாக்களித்தனர். அதனைக் கேட்ட சிந்துபாத் அகம் மகிழ்ந்தான்.
~~para
பிறகு பாக்தாத் நகரம் செல்ல விரும்பிய சிந்துபாத் அது நாள் வரையில் தனக்கு அடைக்கலம் கொடுத்தப் பெரியவரிடம் நன்றி தெரிவித்து செல்ல முடிவு செய்தான். உடனே முகம்மது ர ஃ பி அவர்களை சந்தித்தான். அவரும் சிந்துபாத் கூறியதை கேட்டு சந்தோஷம் அடைந்தார். அத்துடன் நல்வார்த்தை சொல்லி சிந்துபாத்தை அனுப்பி வைத்தார்.
~~para
கப்பலில் சிந்துபாத்தின் அனைத்துப் பொருட்களும் ஏற்றப்பட்டன. கப்பலும் புறப்பட்டது. எண்ணற்ற தீவுகளையும், கடல்களையும் கடந்து கப்பல் சென்று கொண்டு இருந்தது. கப்பல் நிறுத்தப்பட்ட ஊர்களில் எல்லாம் கொக்கோ விதைகளை விற்று நல்ல லாபம் பார்த்தான் சிந்துபாத். இன்னும் சொல்லப் போனால் அவன் பொருள்களை இழந்ததற்கு மேலாகவே ஏதோ ஒரு வழியில் இறைவன் வழிகாட்ட கொக்கோ விதைகளின் மூலம் கணிசமான வருமானத்தை பார்த்தான். அத்துடன் சிந்துபாத் இறங்கிய ஒரு தீவில் கிராம்பு, இலவங்கம், மிளகு போன்றவை ஏராளமாக இருந்தன. அவைகள் அனைத்தையும் நல்ல முறையில் கொள்முதல் செய்து விற்றான். அதன் மூலமும் கணிசமான அளவு லாபத்தை அடைந்தான் சிந்துபாத். பிறகு அல்- உசிராத் என்னும் தீவை அடைந்த சிந்துபாத் அங்கு முத்து குளிக்கும் நபர்களிடம் கொக்கோ விதைகளை கொடுத்து தனக்காக நல்ல முத்துக்களை மூழ்கி எடுத்து வருமாறு வேண்ட. அவர்களும் உடனுக்குடன் நல்ல முத்துக்களை மூழ்கி சிந்துபாத்திற்காக கடலில் இருந்து எடுத்து வந்து கொடுத்தனர். அதனை வாங்கிக் கொண்ட சிந்துபாத் தனது பயணத்தை தொடர்ந்தான். அப்பயணம் ஆண்டவன் அருளால் இனிதாக முடிந்தது. பாக்தாத்தை அடைந்த சிந்துபாத் தான் சம்பாத்தித் ஏரளாமான செல்வத்தை எடுத்து வந்து நல்ல முறையில் தான தருமங்கள் செய்தான். அத்துடன் இதற்குக் காரணமான தனது அன்பு நண்பர் அக்கீம் அவர்களையும் அழைத்து அவரையும் நல்ல முறையில் கவனித்து தனது பயண அனுபவத்தை பகிர்ந்து கொண்டான். இப்படியாக சிந்துபாத்தின் ஒவ்வொரு கடல் பயனும் ஒரு வகையில் அவனுக்கு கஷ்டத்தை அளித்தாலும் இறுதியில் அவனுக்கு நல்ல லாபத்தையும், சுகத்தையும் ஈட்டிக் கொடுத்தன. இப்படியாக சிந்துபாத் அந்த ஊரிலேயே வைத்து மிகப் பெரும் புள்ளியாக போற்றப்பட அந்தப் பயண அனுபவங்கள் முழு முதல் காரணமாக இருந்தது.
~~chapter~~5
~~title~~சிந்துபாத்தின் நான்காவது கப்பல் பயணம்
~~page_heading~~சிந்துபாத்தின் நான்காவது கப்பல் பயணம்
~~para
மூன்று கப்பல் பயணங்களை முடித்த சிந்துபாத் தனது கடைசி கப்பல் பயணத்தில் ஏராளமான பொருள்களை சேர்த்தான். அதன் விளைவு அவனது மனம் நான்காவது கப்பல் பயணத்தை மேற்கொள்ள ஆசை கொண்டது. அதனைத் தூண்டும் விதத்தில் சில வர்த்தகர்கள் வந்து சிந்துபாத்தை சந்தித்து ஆசை வார்த்தைகள் காட்டினர். ஆசை யாரைத் தான் விட்டது. சிந்துபாத்தும் அதற்கு விதி விலக்கா என்ன? எனவே தான் நான்காவது கப்பல் பயணத்திற்கான அனைத்து வியாபார சரக்குகளையும் வாங்கினான். அதனை துறைமுகத்திற்கு கொண்டு வந்து கப்பலில் ஏற்றினான். உடன் இதர வியாபாரிகளின் பொருள்களும் கப்பலில் ஏற்றப்பட்டது. அனைவரும் கப்பலில் ஏறிய சில கணங்களில் கப்பல் அத்துறைமுகத்தை விட்டுப் புறப்பட்டது.
~~para
அப்படியாக அங்கிருந்து புறப்பட்ட கப்பல் எண்ணற்ற தீவுகளை கடந்து சென்றது. ஒவ்வொரு தீவிலும் கப்பல் நங்கூரம் போட்டு நிறுத்தப்பட்டது. அவ்விடங்களில் எல்லாம் இறங்கி சிந்துபாத் உட்பட அனைத்து வர்த்தகர்களும் தங்களது பொருட்களை விற்று கணிசமான அளவு லாபம் சம்பாதித்தனர். இப்படியே பயணம் போய்க் கொண்டு இருந்த வேளையில். ஒரு நாள் அந்தக் கப்பல் "அல் அ ஃ பா" என்னும் தீவை அடைந்தது. அங்கு இறங்கிய வர்த்தகர்கள் அங்கு மனிதர்கள் யாரும் காணப்படாததால் சிறிது நேரம் அந்தத் தீவிலேயே ஓய்வு எடுக்க சித்தம் கொண்டனர்.
~~para
சிந்துபாத்தும் சற்று தொலைவில் அவனுக்கென்று ஒரு தனிமையான இடத்தை தேர்ந்தெடுத்து அங்கு ஓய்வு எடுக்கத் துவங்கினான். அப்படி ஓய்வு எடுத்தவன் சற்று நேரத்திற்கெல்லாம் களைப்பில் அப்படியே உறங்கியும் விட்டான். பல மணி நேரம் கழித்து கண் விழித்த சிந்துபாத்திற்கு அதிர்ச்சி காத்துக் கொண்டு இருந்தது. ஆம்! அவனுடன் வந்த வணிகர்கள் யாருமே அவ்விடத்தில் காணப்படவில்லை. அனைவரும் சிந்துபாத் ஏறிவிட்டதாக நினைத்து அந்தக் கப்பலில் ஏற்கனவே புறப்பட்டு விட்டனர். அதனை சிந்துபாத்தும் உடனுக்குடன் அனுமானித்துக் கொண்டு. செய்வதறியாது துடித்துப் போனான். அந்தத் தீவில் மக்கள் யாருமே இருப்பதாக அவனுக்குத் தெரியவில்லை. காரணம் அந்தத் தீவு அவ்வளவு நிஷப்தமாக இருந்தது. இன்னும் சொல்லப் போனால் அந்தத் தீவின் நிஷப்தம் சிந்துபாத்தை வெகுவாக பயமுறுத்தியது என்று தான் சொல்ல வேண்டும். இந்நிலையில் அந்த தீவினுள் செல்ல முடிவு செய்தான் சிந்துபாத். ஒருவேளை அந்தத் தீவில் எங்கேனும் மனித நடமாட்டம் காணப்பட்டால் அவர்கள் தனக்கு உதவலாம் என்று சிந்துபாத் நினைத்தான். அதனால் தான் சிந்துபாத் அந்தத் தீவின் உள்ளே காலடி எடுத்து வைத்து வெகு தூரம் சென்றான்.
~~para
அந்தத் தீவு மிகவும் செழிப்பான தீவாக காணப்பட்டது. இயற்கையில் மட்டும் அல்ல, எல்லாவிதத்திலுள்ள தான். அவ்விடத்தில் இருந்த சுரங்கங்களில் வைரக் கற்கள் கொட்டிக் கிடப்பதை பார்த்தான் சிந்துபாத். அவை சர்வ சாதாரணமாக ஆள் நடமாட்டமே இல்லாத அந்த இடத்தில் கூழாங்கற்களை போல அதிக அளவில் சிந்தி சிதறிக் கிடந்தது. அவற்றை எல்லாம் பத்திரமாக எடுத்து வைத்துக் கொண்டான் சிந்துபாத். அவன் மனம் மகிழ்ந்தது. இந்த வைரத்தை எல்லாம் தன்னிடம் காட்டத் தான் இறைவன் தன்னை அந்தத் தீவுக்கு அழைத்து உள்ளதாக அவனது மனம் எண்ணியது. அத்துடன் அந்தத் தீவில் இருந்த மண்ணில் அதிக அளவில் தாதுப் பொருள்கள் இருப்பதைக் கண்டான் சிந்துபாத். அவை சூரிய ஒளியில் மின்னிக் கொண்டு இருந்தது.
~~para
அது மட்டும் அல்ல, அந்தத் தீவில் மரங்கள் ஏராளமாக வளர்ந்து செழிப்புடன் காணப்பட்டது. "அம்பர்" என்னும் வாசனைக் குழம்பு சூரிய வெப்பத்தால் உருகி, ஓடைகளில் ஓடி இறுதியில் கடலுக்குள் சென்றது. இவ்விதம் உருகி வந்த அம்பர் குழம்பு காய்ந்ததும் பெரிய பெரிய மீன்கள் அதனை விழுங்கவே அந்தக் குழம்பு வயிற்றுனுள் சென்று மீன்களுக்கு எரிச்சலை ஏற்படுத்தும்; எனவே எரிச்சல் தாங்காமல் மீன்கள் அவற்றை உமிழ்ந்து விடவும் கடற்கரை ஓரத்தில் மிதந்து வரும் கடல் அலைகள் அம்பரைக் கொண்டு வந்து கரை சேர்க்கும்.
~~para
இப்படியாக அம்பர் குழம்பானது வாய்க்கால் வழியாக ஓடுவதால் அதன் கரைகள் எல்லாம் கமகம என்று மணம் வீசும். மேலும் பல இடங்களில் கட்டிப்பட்டு நிற்கும். அத்துடன் சூரிய ஒளியில் மீண்டும் உருகி ஓடுவதும் உண்டு. இப்படியாக ஒரு இரு தினங்களில் சிந்துபாத் அந்தத் தீவின் வளமையை அறிந்து கொண்டான். பழங்கள் செறிந்த மரங்களைக் கொண்டதாக அந்தத் தீவு இருந்து வந்தது. சிந்துபாத்தின் பசியைத் தீர்க்க அந்தத் தீவில் இருக்கும் பழங்களே அவனுக்குப் போதுமானதாக இருந்தது. அத்துடன், அத்தீவில் அங்கு காணப்பட்ட இன்னொரு ஓடையின் கரைகளில் மேலும் பல இடங்களில் நவ ரத்தினங்களை கண்டு எடுத்தான் சிந்துபாத். அவற்றையும் பத்திரமாக மூட்டையாகக் கட்டிக் கொண்டான்.
~~para
ஒரு நாள் சிந்துபாத்தின் மனதில்," இப்படியே இந்தத் தீவில் நாம் நேரத்தை கடத்திக் கொண்டு இருந்தால் அது சரியாக இருக்காது. இந்தத் தீவில் இருந்து தப்பிச் செல்ல நாம் தான் ஏதேனும் ஒன்றை செய்து ஆக வேண்டும்" என்று தோன்றியது. உடனே சிந்துபாத்தின் மூளை மிகவும் வேகமாக செயல்பட்டது. அதன் படி அந்த ஓடை ஏதாவது ஒரு இடத்தில் சென்று முடியும் அல்லவா? எனில் அந்த ஓடை வழியாகவே ஒரு ஓடத்தை செய்து கொண்டு சென்றால் என்ன என்ற எண்ணம் அவனது மனதினில் எழுந்தது. உடனே சிந்துபாத் அங்கு கிடைத்த சில பொருள்களைக் கொண்டு ஒரு, இரு தினத்தில் ஒரு வலுவான ஓடத்தை தயார் செய்து கொண்டான். அது மட்டும் அல்ல, அந்த ஓடம் அந்தத் தண்ணீரின் வேகத்தை தாங்கும் படியாக இருந்தது குறிப்பிடத்தக்கது. பிறகு அந்த ஓடத்தின் உறுதி நிலையை உணர்ந்து கொண்டு இறைவனையும் மனதினில் நினைத்துக் கொண்டு சிந்துபாத் அதன் மீது ஏறி அமர்ந்தான். அந்த ஓடத்தில் தண்ணீரின் வேகம் மிகக் கடுமையாக இருந்தது. இன்னும் சொல்லப் போனால் தண்ணீர் செல்கின்ற திசையில் அந்த ஓடம் அடித்துச் செல்லப் பட்டது. எனினும் சிந்துபாத் இதுவரையில் தனக்கு உதவிய இறைவன் இனியும் உதவுவான் என்ற நம்பிக்கையில் துணிந்து சென்று கொண்டு இருந்தான். துணிந்து சென்ற சிந்துபாத்தை அந்த ஓடம் ஒரு மலைக்கு அடியில் ஓரிடத்தில் உள்ள பெரிய குகை வழியாகச் சென்று கடைசியில் ஒரு சுரங்கத்தில் கொண்டு சென்று சேர்த்தது. அந்த சுரங்கத்தை கடந்து செல்ல வேண்டுமானால் அந்த ஓடத்தில் படுத்துத் தான் செல்ல வேண்டும். வேறு வழியே இல்லை. எனினும் அந்த ஓடம் ஒல்லியான உடல் அமைப்பைக் கொண்ட சிந்துபாத் படுக்கும் அளவிற்குப் போதுமானதாக இருந்தது. எனவே சிந்துபாத் அந்த குகைக்குள் ஆமை போல அந்த ஓடத்தில் தனது உடலை சுருக்கி படுத்துக் கொண்ட படி சென்றான். உள்ளே இருள் நிறைந்து காணப்பட்டது. தன்னை அந்தக் குகை எங்கு கொண்டு செல்லப் போகிறது என்பது சிந்துபாத்திற்கே தெரியாது. எனினும் கூட சிந்துபாத் இறைவனின் மீது தான் கொண்ட நம்பிக்கையால் துணிந்து சென்றான். சிந்துபாத்தை அந்த ஓடம் சுரங்கத்தின் மறு பக்கம் கொண்டு சென்று பத்திரமாக விட்டது. கண்களை மூடி அதிர்ச்சியில் உறைந்து இருந்து சிந்துபாத் எல்லாமே இறைவனின் சித்தப்படியே நடக்கட்டும் என்ற எண்ணத்தில் அப்படியே தூங்கியும் விட்டான். சிந்துபாத் கண்களைத் திறந்து பார்த்த சமயத்தில் ஒரு தீவில் சென்று ஒரு மரத்தில் இடித்த வண்ணம் ஓடம் நின்று கொண்டு இருந்தது. அதுவும் தீவின் மறுபக்கம் தான். ஆனால் அங்கு மக்கள் நடமாட்டம் அதிகமாக இருந்தது. அங்கு அபிசீனியர்கள், ஆப்ரிக்க மக்கள், இந்தியர்கள் என அனைவரும் கூடிக் குழுமி இருந்தனர். சிந்துபாத்திடம் அவர்கள் எதை எதையோ  கேட்டனர். ஆனால், சிந்துபாத்துக்குத் தான் அவர்கள் பேசிய மொழி ஒன்றுமே புரியவில்லை.
~~para
அவர்கள் பேசியது எதையுமே புரிந்து கொள்ள முடியாத நிலையில் விழித்துக் கொண்டு இருந்த சமயத்தில் அவர்களில் அரபு மொழி தெரிந்த ஒருவன் சிந்துபாத்திடம்," சகோதரனே! இந்த ஆற்றிற்கு எப்படி வந்தாய்? மேலும் இந்த மலைக்கு அப்பால் இருந்து இதுவரையில் யாருமே இந்தப் பக்கம் வந்தது இல்லை. நீ வந்தது எங்களுக்கு உண்மையில் ஆச்சர்யத்தை தான் அளிக்கிறது" என்று கூறவும், சிந்துபாத் நிதானமாக தன்னைப் பற்றி அவர்களிடம் கூறி முடித்தான். சிந்துபாத்தின் கதையை கேட்ட அங்கிருந்த அனைவரும் அவனுக்காகப் பரிதாபப்பட்டனர். மீண்டும் சிந்துபாத் அவர்களிடம்," நீங்கள் அனைவரும் யார்? இங்கு என்ன வேலை செய்து கொண்டு இருக்கின்றீர்கள்?" என்று கேட்டான். அதனைக் கேட்ட அவர்கள் சிந்துபாத்திடம் மறுமொழியாக," நாங்கள் அனைவரும் விவசாயிகள். எங்களது வயல்களுக்கும், தோட்டங்களுக்கும் இந்த ஓடைத் தண்ணீரைப் பாய்சசுவதற்காக இங்கு வந்தோம்" என்று கூறினார்கள்.
~~para
அத்துடன் அவர்கள் சிந்துபாத்தின் பசியையும் போக்கினார்கள். அதனால் சிந்துபாத் தெம்படைந்தான். பின்னர் பக்கத்தில் இருந்த ஒரு மரத்தின் நிழலுக்கு சிந்திப்பாத்தை அழைத்துச் சென்றார்கள். அங்கு சிறிது நேரம் சிந்துபாத் நன்றாக ஓய்வு எடுத்தான்.  பின்னர் சிந்துபாத் அவ்விடத்திற்கு வந்து இருப்பதை தங்கள் மன்னரிடம் தெரிவிக்க சிந்துபாத்தை அழைத்துக் கொண்டு அரண்மனையை அடைந்தார்கள் விவசாயிகள். அவ்விடத்தை ஆண்ட அரசரின் பெயர் "சரண் தீப்" அவர் ஒரு சிற்றரசர். எல்லோரிடமும் நல்ல படியாகப் பழகும் இயல்பு உடையவர். யாரையும் வெறுக்காதவர். யார் வேண்டுமானாலும் அவரை எளிதில் பார்த்து விடலாம். அவ்வளவு எளிமை வாய்ந்தவர்.
~~para
இந்நிலையில் மன்னர் "சரண் தீப்" ஏற்கனவே தான் பார்த்து மகிழ்ந்த விவசாயிகளுடன் புதிதாக வந்து இருந்த நபரைக் கண்டு விசாரித்தார். அவர்களும் சிந்துபாத் பற்றிய அனைத்து விஷயங்களையும் மன்னரிடம் கூறினர். சிந்துபாத்தும் தனது பயண அனுபவங்கள் அனைத்தையும் மன்னரிடம் தெரிவிக்க. அதனை அரபு மொழி தெரிந்தவர்கள், அப்படியே மன்னரிடம் மொழி பெயர்த்தனர். மன்னர் "சரண் தீப்" அதனைக் கேட்டு வியந்தார். எனினும் சிந்துபாத் கூறியதை மன்னரால் நம்பவும் முடியவில்லை, நம்பாமல் இருக்கவும் முடியவில்லை. ஏனெனில் சிந்துபாத் சொன்ன அனைத்திற்கும் அவன் கொண்டு வந்த ரத்தினக் கற்களும், அவன் பயணித்த ஓடமுமே சாட்சி. அதனையும் விவசாயிகள் மன்னரிடம் கொண்டு சென்று காண்பித்தார்கள். அதனைக் கண்டு சிந்துபாத்தின் துணிகரச் செயலை பாராட்டினார் மன்னர்.
~~para
மறுபுறம் சிந்துபாத் தம்முடன் கொண்டு வந்த ஆபரணக் கற்கள், அம்பர் போன்ற மணமிகு பொருட்கள் போன்றவைகளை மன்னருக்குப் பரிசாகக் கொடுக்கவும் மன்னர் அவைகளை ஏற்றுக் கொண்டு சிந்துபாத்துக்கு தம்முடைய பாராட்டுகளை தெரிவித்து மகிழ்ந்தார். அத்துடன் சிந்துபாத்திற்கு நல்ல தங்கும் இட வசதி, உணவுக்கு வேண்டிய ஏற்பாடுகள் இவை அனைத்தையும் நல்ல முறையில் செய்து கொடுத்துத் தினமும் அவரை அரண்மனைக்கு வந்து போக வேண்டும் என்று கேட்டுக் கொண்டார். மன்னர் தம்மை மதித்து இப்படிக் கூறியதால் சிந்துபாத் தினமும் மாலை வேளையில் மன்னரின் ஓய்வு நேரத்தில் அவரைக் காணச் சென்று வந்தார். அத்துடன் மன்னருக்கு அரபு மொழியையும் கற்றுக் கொடுத்தார்.
~~para
இதர நேரத்தில் அரசரால் தனக்குக் கொடுக்கப்பட்ட வீட்டில் உணவுண்டும், உறங்கியும் சிந்துபாத் நேரத்தை பாழாக்க விரும்பாமல், தான் பார்த்து மகிழ வேண்டிய இடங்களை எல்லாம் பார்த்து வருவதற்கு சென்று விடுவார். அந்தத் தீவு முழுவதும் மலைகளும், பள்ளத்தாக்குகளும் நிறைந்து காணப்பட்டன. அந்தத் தீவில் இருந்து மூன்று மைல் தொலைவில் உள்ள மலைகளில் பலவிதமான மாணிக்கக் கற்களும், தாதுப் பொருட்களும் காணக் கிடைத்தன. அத்துடன் ஆபரணக் கற்கள் அந்த மலையில் இருந்து வெட்டி எடுக்கப்பட்டு நவீன வடிவில் செய்யப்பட்டன. மனதிற்கு மகிழ்ச்சி தரும் அந்த மலைகளில் ஏறிச் செல்வதும் மாலை வேளையில் மன்னரைச் சென்று பார்ப்பதுமாக சிந்துபாத் அங்கு வாழ்ந்து வந்தார். சரண் தீப் மன்னர் சிந்துபாத்தின் நல்ல ஒழுக்கத்தாலும் கூர்மையான அறிவாலும் மிகவும் கவரப்பட்டார்.
~~para
ஒரு நாள் மன்னர், சிந்துபாத்தின் நாட்டு அரசாங்கம் பற்றியும் மன்னர் கலீபாவின் ஆட்சியின் சிறப்பு பற்றியும் கேட்டு அறிந்து மகிழ்ந்தார். அதன் பின்னர் சிந்துபாத் ஊர் செல்லும் சமயத்தில் பாக்தாத் மன்னருக்குத் தாம் பரிசுகளைத் தந்து அனுப்புவதாகவும், அவைகளைத் தம்முடைய சார்பாகக் கொடுக்க வேண்டும் என்றும் கேட்டுக் கொண்டார்.
~~para
இப்படியாக மன்னர் சரண் தீப்பின் விருந்தாளியாகவும் நண்பராகவும் நீண்ட நாள் தங்கி இருந்த சிந்துபாத், ஒரு நாள் வர்த்தகர்கள் சிலர் பாக்தாத்திற்குப் புறப்பட ஆயத்தமானதைக் கேள்வியுற்றுத் தாமும் போக விரும்புவதாக மன்னரிடம் கூறவும். அதனை ஏற்றுக் கொண்ட மன்னர் பழைய நண்பனை பிரிய மனம் இல்லாமல் இருந்தாலும், சிந்துபாத்தின் வேண்டுகோளை ஏற்று அவன் பாக்தாத் புறப்பட சம்மதம் தெரிவித்தார்.
~~para
பின்னர் மன்னர் பாக்தாத் செல்ல இருக்கும் வர்த்தகர்களை வர வழைத்து சிந்துபாத்திற்கு உரிய கட்டணத்தையும் அவரே கொடுத்து சிந்துபாத்தையும், அவனது பொருட்களையும் பத்திரமாகக் கொண்டு சென்று சேர்க்க வேண்டும் என்று கூறினார். அது மட்டும் அல்லாமல் சிந்துபாத் புறப்படும் சமயத்தில் அவனுக்கு நிறைய பரிசுப் பொருட்களை கொடுத்து மகிழ்ந்ததோடு, மன்னர் கலீபாவுக்குத் தாம் சிந்துபாத் மூலம் கொடுத்தனுப்பும் பரிசுப் பொருட்களையும் கவனமாகக் கொண்டு சேர்க்க வேண்டும் என்று கப்பல் தலைவரிடமும், வணிகர்களிடமும் கட்டளை பிறப்பித்தார்.  அதன் படியே கப்பல் தலைவன் சிந்துபாத்தையும் அவன் பொருள்களையும் கண் மணி போல பாதுகாப்பதாக ஒப்புக் கொண்டு புறப்பட்டான்.
~~para
அதே போல சிந்துபாத்தும் அனைவரிடமும் விடை பெற்று, மன்னர் பெருமானை ஆறத் தழுவி பிரிய மனம் இல்லாவிட்டாலும், கடமைகள் தன்னை அழைப்பதால் வேறு வழி இன்றி பாக்தாத் நகரம் நோக்கிய தனது கப்பல் பயணத்தை மேற்கொண்டான். கப்பல் பயணம் எந்த விதமான பிரச்சனையும் இன்றி இனிதாக நடந்தது. இறுதியில் கப்பல் பாக்தாத் நகரத்தை அடைந்தது. தனது பொருள்களுடன் வந்து இறங்கிய சிந்துபாத் தனது இல்லத்தை அடைந்து ஓய்வு எடுத்த பின்னர் கலீபா அவர்களை சந்தித்து மன்னர் சரண் தீப் தன்னிடம் கொடுத்த பரிசுகள் அனைத்தையும் அவரிடம் கொடுத்து மகிழ்வித்தான். அதனைப் பார்த்த மன்னர் சிந்துபாத்தை வெகுவாகப் பாராட்டினார். அத்துடன் சிந்துபாத்திற்கு பதில் மரியாதையையும் செய்தார். அன்றில் இருந்து அந்த ஊரிலேயே சிந்துபாத் பெரிதும் மதிக்கப்பட்டான். அவனுக்கு பாக்தாத்தின் மன்னரின் ஆதரவும் கிடைத்தது. மேலும், முன்பு சிந்துபாத் தவற விட்ட வணிகப் பொருள்களும் தெய்வாதீனமாக சிந்துபாத்திடமே வந்து சேர்ந்தது. அது எப்படி எனில், சிந்துபாத் உயிருடன் இருப்பதை அறிந்த வணிகர்கள் அவனிடம் தாமாகவே வந்து நியாயப்படி அவனுக்கு சேர வேண்டிய பொருள்களை ஒப்படைத்தனர்.  இப்படியாக சிந்துபாத் பெரும் செல்வத்தைக் கொண்டு காணப்பட்டான். வழக்கம் போல வெள்ளிக் கிழமைகளில் ஏழை எளிய மக்களுக்கு விருந்து அளித்து மகிழ்ந்தான். இப்படியாக சிந்துபாத்தின் நான்காவது கப்பல் பயணமும் இனிதே முடிந்தது.
~~chapter~~6
~~title~~சிந்துபாத்தின் ஐந்தாவது கப்பல் பயணம்
~~page_heading~~சிந்துபாத்தின் ஐந்தாவது கப்பல் பயணம்
~~para
தனது நான்கு பயணங்களின் மூலமாக பெரும் சொத்துக்களை சேர்த்தான் சிந்துபாத். பயணங்களில் அவனுக்கு நேர்ந்த பல விதமான அனுபவங்கள் அவனை சிறந்த கடலோட்டியாகவும் மாற்றி இருந்தது. அத்துடன் மீண்டும் கடல் பயணம் செல்ல வேண்டும் என்ற ஆசை அவனது மனதினில் எழுந்தது. அதனால் சிந்துபாத் தனது அடுத்த கடல் பயணத்திற்கு ஆயத்தம் ஆனான். ஏராளமான வணிகப் பொருள்களை வாங்கி வழக்கம் போல கடலில் ஏற்றினான். உடன் எண்ணற்ற வியாபாரிகள் தங்கள் பொருள்களுடன் அந்தக் கப்பலில் முன்னதாகவே ஏறி இருந்தனர். சிந்துபாத்தை பார்த்த அந்த வணிகர்கள் அவனைப் போற்றிப் புகழ்ந்தனர். எனினும் சிந்துபாத் அவர்கள் மத்தியில் தன்னடக்கத்துடன் தான் காணப்பட்டான்.
~~para
சிந்துபாத்தின் கப்பல் புறப்பட்டது எண்ணற்ற தீவுகளை கடந்து கப்பல் பயணித்தது. நல்ல முறையில் வணிகமும் நடைபெற்றது. சிந்துபாத் மட்டும் அல்ல அவனுடன் வந்த ஏராளாமான வணிகர்களும் நல்ல லாபத்தை அடைந்தனர். வணிகர்கள் அனைவருக்கும் சுகமான காற்று நல்ல உற்சாகத்தை தந்தது. "மதினத் அல்ஸின்" என்ற இடத்தை கடந்து கொண்டு இருந்தனர் வியாபாரிகள். அதுவரையிலும் மிகவும் அமைதியாகச் சென்று கொண்டு இருந்த கப்பல் பயணம் பின்னர் அச்சம் தரும் விதமாக மாறியது. திடீர் என்று கப்பல் தலைவன் சத்தம் போடத் துவங்கினான்.
~~para
"கப்பலை வேகமாகத் திருப்புங்கள், விரைவாக செலுத்துங்கள். நம்மை நோக்கிக் கொள்ளையர்களின் கப்பல் விரைந்து வந்து கொண்டு இருக்கிறது. அவர்கள் நம்மை பிடித்தால் உயிருடன் விட மாட்டார்கள். நமது பொருள்களையும் அபகரித்து விடுவார்கள்" என்று தொடர்ந்து கப்பல் தலைவன் சத்தம் போட. கப்பல் தலைவன் சொன்னதைக் கேட்ட வியாபாரிகள் திடுக்கிட்டனர். செய்வது அறியாது திகைத்தனர்.
~~para
மறுபுறம் கொள்ளைக்காரர்களின் கப்பல் சிந்துபாத்தின் கப்பலை நோக்கி விரைந்து வந்து கொண்டு இருந்தது. ஒரு கட்டத்தில் சிந்துபாத்தின் கப்பல் கொள்ளையர்களின் கப்பலால் சிறைபிடிக்கப் பட்டது. உடனுக்குடன் கொள்ளையர்கள் சிலர் தங்களது கப்பலில் இருந்தபடி சிந்துபாத்தின் கப்பலுக்கு தாவினர். சிந்துபாத் போர்க்கலையில் சிறந்தவன் தான் இருந்தாலுமே கூட கொள்ளையர்களுடன் அவன் போர் செய்ய விரும்பவில்லை. காரணம் ஒரு வேலை சிந்துபாத் கொள்ளையர்களுடன் போரிட்டால் அதனால் உடன் இருக்கும் வர்த்தகர்களுக்கு ஏதேனும் கேடு வந்து விடுமோ என்று அவன் நினைத்தது தான். இதனால் மற்ற வர்த்தகர்களுடன் சேர்ந்து சிந்துபாத்தும் கொள்ளையர்களால் கைது செய்யப்பட்டான். கப்பல் தலைவனை மிரட்டி கப்பலை சிறைபிடித்து தங்களது தீவிற்கு கொண்டு சென்றனர் கொள்ளையர்கள்.
~~para
தங்களிடம் இவ்வாறு  பிடிபட்ட வர்த்தகர்களை மாட்டை அடைப்பதை போல ஓர் இடத்தில் அடைத்தார்கள். அங்கு ஏற்கனவே பலர் சிறைப்பட்டு இருந்தனர். இரவு நேரம் இருட்டத் தொடங்கியது. சிந்துபாத் அங்கு ஏற்கனவே சிறைவைக்கப்பட்டு இருக்கும் மற்ற கைதிகளுடன் பேச்சுக்  கொடுக்கத் தொடங்கினான். அவர்கள் மூலமாக எண்ணற்ற விஷயங்களை அறிந்து கொண்டான்.
~~para
உண்மையில் அந்தக் கொள்ளைக்காரர்கள் தலைவனின் பெயர் "ஜாஃபர் கான்". அவன் மிகவும் கொடூரன். குறிப்பாக பெண்களைக் கண்டால் விட மாட்டான். நல்லவேளையாக சிந்துபாத்துடன் வந்த அனைத்து வர்த்தகர்களுமே ஆண்கள் தான். அதனை நினைத்து சிந்துபாத் ஆறுதல் அடைந்து கொண்டான். மேலும் அந்தக் கொள்ளைக்காரத் தலைவனைப் பற்றி ஏற்கனவே சிறைபட்டு இருந்தவர்களிடம் மெல்ல விசாரிக்கத் தொடங்கினான்.
~~para
கொள்ளைக்காரன் ஜாஃபர் கானை பிடிக்க துருக்கி நாட்டு அரசர் ஷா ஆலம் எண்ணற்ற முறை தனது படைகளை அனுப்பி இருக்கிறார். ஆனால்  ஜாஃபர் கானுக்கு அந்தத் தீவின் அனைத்து பகுதிகளும், அனைத்துப் பாதைகளும் அத்துப்பிடி அதனால் எளிதில் ஷா ஆலமீன் படைகளை முறியடித்து வந்து உள்ளான். அத்துடன் அடிக்கடி தனது இடத்தை மாற்றிக் கொள்வான். இப்படியாக அந்தக் கொள்ளைக்காரனைப் பற்றிய அனைத்து விஷயங்களையும் சிந்துபாத் அறிந்து கொண்டான்.
~~para
அன்றைய இரவு இப்படியாகக் கழிந்தது. அடுத்த நாள் காலை விடிந்தும், விடியாததுமாக ஜாஃபர் கானின் ஆட்கள் அனைத்து கைதிகளையும் அடித்து, உதைத்து  எழுப்பினர். சிந்துபாத்துக்கும் சில அடிகள் பரிசாகக் கிடைத்தது. அனைவரும் உடனுக்குடன் குளித்து தங்களது கடமைகள் அனைத்தையும் முடித்தனர். உடனே கொள்ளைக்காரர்கள் தங்களிடம் பிடிபட்ட கைதிகளை இழுத்துச் சென்று தோட்டத்திலும், வயல் வெளிகளிலும் கொடுமையாக வேலை வாங்கினர். வயோதிகர்கள் என்று கூட பார்க்காமல் சிலரை கொள்ளையர்கள் அடித்துத் துன்புறுத்தினர். பெரிய, பெரிய மரங்களை சுமந்து செல்ல கட்டளை பிறப்பித்தனர். தூக்க முடியாமல் திணறுபவர்களை சவுக்கால் அடித்துத் துன்புறுத்தி மகிழந்தனர். சிந்துபாத்துக்கும் கடுமையான வேலைகள் பல காத்துக் கொண்டு இருந்தது. வேறு வழி இல்லாமல் அவற்றை பொறுமையுடன் செய்து முடித்தான் சிந்துபாத். பிற்பாடு இரவு நேரம் வந்ததும் மீண்டும் அனைவரும் கொண்டு செல்லப்பட்டு மாடுகளை போல முன்பு இருந்த இடத்தில் அடைக்கப்பட்டனர். இதே போல தினமும் நடந்து கொண்டு இருந்தது. சரியான நேரம் வரும் வரையில் காத்துக் கொண்டு இருந்தான் சிந்துபாத். அத்துடன் அந்தக் கொள்ளையர்களின் அனைத்து செயல்களையும் நன்கு மனதினில் பதிய வைத்துக் கொண்டான் சிந்துபாத். கொள்ளையர்களின் பலம் பலவீனம் என அனைத்தையுமே சிந்துபாத் அறிந்து கொண்டான்.
~~para
இந்நிலையில் ஜா ஃ பர் கான் "தையபா" என்னும் அழகு நங்கையை பிடித்து வைத்து இருந்தான். அவள் மீது கொண்ட ஆசையால் ஆரம்பத்தில் அவளை நல்ல முறையில் தான் நடத்தினான். எனினும் "தையபாவிற்கு" ஜா ஃ பர் கானை கண்டாலே பிடிக்காது. அவனிடம் இருந்து விலகி விலகி சென்றாள். கோபம் அடைந்த ஜா ஃ பர் கான்  ஒரு நாள் அவளை துன்புறுத்தி வலுக்கட்டாயமாக அடைந்து விட்டான். தனது வாழ்க்கை பறிபோனதை நினைத்து அழுது துடித்தாள் தையபா. ஜா ஃ பர் கானை எப்படியாவது பழி வாங்க வேண்டும் என்று அவளது மனம் துடித்தது. அவளும் சரியான வாய்ப்பிற்காக காத்துக் கொண்டு இருந்தாள்.
~~para
இந்நிலையில் ஒரு நாள் வழக்கம் போல கைதிகள் அனைவரும் வேலைக்கு அழைத்துச் செல்லப்பட்டனர். அப்போது உடன் சென்ற கொள்ளையர்கள் உடல் நிலை சரியில்லாத நிலையில் இருந்த ஒரு பெரியவரை அடித்து உதைத்தனர். வீணாகத் துன்புறுத்தி நகைத்தனர். பொறுக்கமுடியாத சிந்துபாத் அதனை தட்டிக் கேட்டான். பேச்சுவார்த்தையில் தொடங்கிய சண்டை கை கலப்பில் முடிந்தது. கொள்ளையர்கள் அனைவரும் சேர்ந்து கொண்டு வஞ்சகமான முறையில் சிந்துபாத்தை தாக்கினர். இறுதியில் சிந்துபாத் கைது செய்யப்பட்டான். ஒரு தனி சிறையில் அவனைக் கொண்டு சென்று அடைத்தனர் அக் கொள்ளையர்கள். இந்த விஷயத்தை கேள்விப்பட்டு மகிழ்ச்சி அடைந்தாள் தையபா. காரணம் அது நாள் வரையில் கொள்ளையர்களை எதிர்க்கும் அளவுக்கு அங்கு எந்த ஆணும் துணிந்ததில்லை. ஆனால் இன்று ஒருவன் துணிந்து இருக்கிறான் என்றால் சும்மாவா? அது தான் தையபாவின் மகிழ்ச்சிக்கு முக்கியக் காரணம். ஜா ஃ பர் கானை அழிக்க சிந்துபாத் தான் சரியான ஆள் என்ற முடிவுக்கு வந்தாள் அவள். அதனால் எப்படியாவது சிந்துபாத்தை தப்பிக்க வைக்க வேண்டும் என்று நினைத்தாள்.
~~para
அன்றைய தினம் தன்னை அணுகிய ஜா ஃ பர் கானிடம் அன்பாக நடந்து கொண்டாள் தையபா. தையபா பயத்தில் மனம் மாறிவிட்டாள் போல என்று நினைத்துக் கொண்டான் ஜா ஃ பர் கான். அப்போது மிக நைசாக பேசி சிந்துபாத் அடைக்கப்பட்டு இருக்கும் இடத்தை அறிந்து கொண்டாள். அத்துடன் அந்தச் சிறையின் சாவியையும் ஜா ஃ பர் கான் அசந்து இருக்கும் நேரத்தில் அவனிடம் இருந்து எடுத்துக் கொண்டாள். மது வகைகளை தனது கைகளால் அவன் போதும் போதும் என்று சொல்ல அதிகதிகமாக பருகச் செய்தாள். அதனால் ஜா ஃ பர் கான் மதுவில் மயங்கி விழுந்தான். அப்போது நள்ளிரவு வேளை சிந்துபாத் இருக்கும் இடத்தை பதுங்கிப் பதுங்கி சென்று அடைந்தாள் தையபா.
~~para
"நமது தலைவரை மீறி யாரால் இந்தத் தீவுக்குள் அவ்வளவு எளிதாக வர முடியும்?" என்ற நம்பிக்கையில் அலட்சியமாக தூங்கினர் சிறைக் காவலர்கள். இப்படியாக சூழ்நிலை அனைத்துமே தையபாவிற்கு சாதகமாக இருக்க மெல்லச் சென்று சிறைக் கதவை திறந்து சிந்துபாத்தை விடுவித்தாள் தையபா. தனக்கு உதவி செய்த தையபாவை பற்றி அனைத்து விஷயங்களையும் அறிந்து கொண்டான் சிந்துபாத். அவளையும் தன்னுடன் வருமாறு கேட்டுக் கொண்டான். அவளும் அதற்கு சம்மதித்தாள். இருவரும் அவ்விடத்தை விட்டு தப்பிச் சென்றனர்.
~~para
அடுத்த நாள் காலை தையபாவை தேடினான் ஜா ஃ பர் கான். அவள் காணப்படாததால் அதிர்ந்தான். இந்த சமயத்தில் கொள்ளைக் கூட்டத்தில் இருந்த ஒருத்தன் ஓடி வந்து ஜா ஃ பர் கானிடம் மீண்டும் துருக்கி மன்னன் ஷா ஆலம் படைகளை அனுப்பி இருப்பதை ஒற்றர்கள் மூலமாக அறிந்து கூறினான். இந்நிலையில் இன்னொரு அதிர்ச்சியும் ஜா ஃ பர் கானுக்கு அன்றைய தினம் வந்து சேர்ந்தது. அது தான் சிந்துபாத் தப்பித்த தகவல். அதனைக் கேட்டு ஜா ஃ பர் கானின் கண்கள் சிவந்தது. சிந்துபாத்தை பாதுகாக்கத் தவறிய தனது ஆட்களையே அவன் கொன்று தீர்த்தான். உடனே சிந்துபாத்தையும், தையபாவையும் தேடி இழுத்துவருமாறு தனது ஆட்களை ஜா ஃ பர் கான் பணித்தான். அதன் படியே அவனது ஆட்கள் அனைவரும் அவ்விருவரையும் தேடி தீவுக்குள் பல திசைகளில் சென்றனர்.
~~para
இதனைப் பற்றி ஏற்கனவே முன்குறித்து அறிந்திருந்த சிந்துபாத் ஜா ஃ பர் கானின் ஆட்களை கொல்ல ஆங்காங்கே பலதரப்பட்ட மரணப் பொறிகளை ஏற்பாடு செய்து வைத்து இருந்தான். அதற்கு அவனுடன் இருந்த தையபாவும் உதவினாள்.
~~para
ஆனால் அதில் வெகு சிலரே சிக்கிக் கொண்டு இறந்தனர். பெரும்பான்மையான கொள்ளையர்கள் பல குழுக்களாகப் பிரிந்து சிந்துபாத்தையும், தையபாவையும் தேடிக் கொண்டு இருந்தனர். சிந்துபாத்தும் எவ்வளவு நேரம் தான் ஓடிக் கொண்டே இருப்பான். ஒரு கட்டத்தில் கொள்ளையர்களின் ஒரு குழுவினரிடம் சிந்துபாத்தும், தையபாவும் சிக்கிக் கொண்டனர். எனினும் சிந்துபாத் தீரத்துடன் போரிட்டான். அனைத்துக் கொள்ளையர்களையும் கொன்று குவித்தான். இனியும் அந்தத் தீவில் இருப்பது ஆபத்து என்று முடிவு செய்த சிந்துபாத் படகு ஏதேனும் வராதா என்ற எண்ணத்தில் கடற்கரையை நோக்கித் தையபாவுடன் ஓடினான்.
~~para
அந்த சமயத்தில் துருக்கி அரசர் ஷா ஆலமின் படைகள் பலதரப்பட்ட படகுகளில் வந்து வேக வேகமாக அந்தத் தீவின் கரைகளில் இறங்கியது. சிந்துபாத் அவர்களின் கண்களில் பட அவனும் கொள்ளைக் கூட்டத்தை சேர்ந்தவன் தான் போல, என்று நினைத்து அம்புகளால் அவனைத் தாக்கத் தொடங்கினர். ஆனால், உடன் ஒரு பெண் இருப்பதை கண்ட தளபதி தாக்குதலை உடனுக்குடன் நிறுத்தினான். சிந்துபாத்தும் தான் எண்ணற்ற படைவீரர்களால் சூழப்பட்டதால் வேறு வழி இன்றி கைகளை தூக்கி சரணாகதி அடைவது போல நின்றான். ஷா ஆலமின் ஆட்கள் சிந்துபாத்தையும், தையபாவையும் கைது செய்து விசாரித்தனர். அனைத்து விஷயங்களையும் சிந்துபாத் தளபதிக்கு புரியும் படியாக எடுத்து உரைத்தான். அதனைக் கேட்ட தளபதி சிந்துபாத்தின் நிலையை புரிந்து கொண்டார். சிந்துபாத் கொள்ளையர்களின் படை பலம் மற்றும் ஆயுத பலத்தை தளபதியிடம் எடுத்து உரைத்தார். அத்துடன் கொள்ளையர்களை குழுக்களாகச் சென்று சுற்றிவளைத்து நள்ளிரவில் திடீர் தாக்குதல் செய்வது தான் சிறந்தது என்று சிந்துபாத் கூற. படைத்தளபதி சிந்துபாத்தின் இந்தத் திட்டத்தை ஏற்றுக் கொண்டு தனது படகுகளை மறைத்து வைத்தார். அனைவரும் இரவு வரும் வரையில் வியூகம் அமைத்துக் காத்துக் கொண்டு இருந்தனர். நள்ளிரவு நேரமும் வந்தது. சிந்துபாத், தையபா வழி காட்ட இந்த முறை கொள்ளைக்கூட்டம் இருக்கும் இடத்தை சரியாக அடைந்தனர் ஷா ஆலமின் ஆட்கள். அத்துடன் அவ்விடத்தை சுற்றி வழைத்தனர். ஏற்கனவே தங்களுக்குள் ஒருவராக ஊடுருவி இருந்த ஜா ஃ பர் கானின் உளவாளிகளை கண்டு பிடித்து தீர்த்துக் கட்டி இருந்தார் தளபதி. அதனால் ஷா ஆலமீன் வீரர்கள் தீவுக்கே வந்து விட்டனர் என்ற செய்தியை அதுவரையில் கூட அறியாமல் இருந்தனர் கொள்ளையர்கள். இரவு வேளையாக வேறு இருந்ததால் நன்றாக ஓய்வு எடுத்துக் கொண்டு இருந்தனர். இதனைப் பயன்படுத்தி ஷா ஆலமீன் படை வீரர்கள் கொள்ளையர்கள் மீது திடீர் தாக்குதலை மேற்கொண்டனர். அம்பு மழை பொழிந்தார்கள். அதில் யுத்தம் செய்யாமலேயே எண்ணற்ற கொள்ளையர்கள் உறக்கத்திலேயே இறந்தனர். சுதாரித்துக் கொண்ட எஞ்சிய கொள்ளையர்கள் ஆயுதம் எடுப்பதற்குள் அவர்களும் கடுமையாக தாக்கப்பட்டனர். இருந்தும் சமாளித்துக் கொண்டு பதில் தாக்குதல் நடத்தினர். கொள்ளையர்கள் நடத்திய பதில் தாக்குதலில் ஷா ஆலமீன் வீரர்கள் சிலரும் கொல்லப்பட்டனர். வாள் வீச்சில் சிறந்த சிந்துபாத், தளபதியிடம் இருந்து ஒரு வாளை பெற்றுக் கொண்டு கொள்ளையர்களுடன் கடுமையாகப் போராடினான். அதனைக் கண்ட தளபதி வியந்து போனார்.  சிந்துபாத்தின் வாள் சுழன்ற வேகத்தில் எண்ணற்ற கொள்ளையர்களின் தலைகள் உருண்டது. ஒரு கொள்ளையன் வஞ்சகமாக சிந்துபாத்தை கொல்ல நினைத்து பின்புறத்தில் இருந்து விஷம் தடவிய கத்தியை வீச அதனைக் கண்ட தையபா வேறு வழி இன்றி தனது உடலில் அந்தக் கத்தியை பெற்றுக் கொண்டாள். அதைப் பார்த்த சிந்துபாத் துடித்துப் போனான். ஆனால், கத்தி ஆழமாக தையபாவின் உடலை பதம் பார்த்து இருந்ததால் ஜாஃ பர் கானை சிந்துபாத் கொல்ல வேண்டும் என்ற வாக்குறுதியை பெற்றுக் கொண்டு சிந்துபாத்தின் மடியிலேயே இறந்து போனாள் தையபா.  இனியும் ஜாஃ பர் கானை விட்டு வைக்கக் கூடாது என்ற முடிவுக்கு வந்த சிந்துபாத் அவனைத் தேடிச் சென்றான். இறுதியில் கண்டடைந்தான். சிந்துபாத்தைக் கண்ட ஜாஃ பர் கான் பற்களை நற நறவென்று கடித்தபடி, ”சிந்துபாத் இத்தனைக்கும் நீ தான் காரணமாக இருப்பாய். உன்னை விடப் போவதில்லை” என்று கூறியபடி கடுமையாக சிந்துபாத்தை தாக்கினான். இருவருக்கும் இடையில் பல பணி நேரங்களுக்கு வாள் சண்டை நடந்தது. இறுதியில் படுகாயங்கள் அடைந்து களைத்துப் போன ஜாஃ பர் கானின் தலையை துண்டித்து ஷா ஆலமீன் தளபதியிடம் கொண்டு சென்று கொடுத்தான் சிந்துபாத். தங்களுக்கு பல வருடங்களாக சவாலாக இருந்து, பெரும் தொல்லையை கொடுத்து வந்த மிகப் பெரிய கொள்ளையனான ஜாஃ பர்  கான் இறந்து விட்டான் என்ற செய்தியை கேட்ட மாத்திரத்தில் தளபதியால் அதனை நம்ப இயலவில்லை. எனினும், ஜாஃ பர் கானின் வெட்டப்பட்ட தலை தான் அவன் இறந்ததற்கு சாட்சி என்கிற நிலையில் தளபதி கொள்ளைக் கூட்டத்து தலைவனின் மரணத்தை உறுதி செய்தார். சிந்துபாத்தை பாராட்டினார். இறுதியில்  ஜாஃ பர் கானின் கூட்டத்தில் இருந்த அனைத்துக் கொள்ளையர்களையும் கண்டம் துண்டமாக வெட்டி எறிந்தார் தளபதி. அது தான் அரச கட்டளையும் கூட. அத்துடன் வணிகர்கள் மற்றும் சிறைப்பட்டு இருந்த ஏனைய கைதிகளையும் விடுவித்தார். சிந்துபாத்துடன் வந்த வணிகர்களை பத்திரமாக அவர்களது பொருள்களுடன் மீட்டு எடுத்து அதனை அவர்களிடமே ஒப்படைத்து பாக்தாத் அனுப்பி வைத்தார் தளபதி. அந்தக் கப்பலிலேயே சிந்துபாத்தின் வியாபாரப் பொருள்களும் பாக்தாத்திற்கு அனுப்பப்பட்டது. தளபதியிடம் சிந்துபாத்தின் பொருள்களையும் பத்திரமாகக் கொண்டு சேர்ப்பதாக வாக்களித்தனர் வணிகர்கள். மறுபுறம், சிந்துபாத்தை ஷா ஆலமிடன் அழைத்துச் சென்று, அவன் செய்த வீர தீரச் செயல்களை மன்னரிடம் கூற வேண்டும் என்று துருக்கியின் தளபதியார் கொண்ட சித்தத்தால் சிந்துபாத்தை துருக்கி தேசத்திற்கு அழைத்துச் சென்றார்.
~~para
இதற்கிடையில் அதற்குள் ஜாஃபர் கான் இறந்த விஷயம் ஷா ஆலமிற்கு ஒற்றர்கள் மூலமாக அறிவிக்கப்பட்டது. ஒரு கொடிய கொள்ளையன் இறந்து விட்ட செய்தியை கேட்டு துருக்கி மக்கள் மகிழ்ச்சிக் கொண்டாட்டத்தில் ஈடுபட்டு மகிழ்ந்தனர். குறிப்பாக வர்த்தகர்களுக்கு இந்தச் செய்தி தேனாகத் தித்தித்தது.
~~para
மறுபுறம், சிந்துபாத்துடன் துருக்கியை அடைந்த தளபதியை மக்கள் வரவேற்றுக் கொண்டாடினர். ஷா ஆலம், தனது தளபதியை புகழ்ந்து பாராட்டினார். ஆனால், பெருந்தன்மை கொண்ட அந்தத் தளபதியோ,"அத்தனை புகழும் இறைவனையும் அதற்கு அடுத்தபடியாக இந்த சிந்துபாத்தையும் தான் போய் சேர வேண்டும்" என்று மன்னரிடம் கூறி. சிந்துபாத்தின் ஒவ்வொரு வீர தீரச் செயல்களையும் மன்னரிடம் எடுத்து உரைத்தார். அதனைக் கேட்ட சுல்தான் சிந்துபாத்தின் வீரத்தை புகழ்ந்து உரைத்தார். அத்துடன் சிந்துபாத்திற்கு எண்ணற்ற நவ ரத்தினங்களையும், தங்கக் கட்டிகளையும் பரிசாகக் கொடுத்து, தனது நண்பரான பாக்தாத்தின் கலீபாவிடம் சிந்துபாத்தை பாராட்டி ஒரு பாராட்டுப் பத்திரத்தை எழுதிக் கொடுத்து அனுப்பினார். மேலும், பெரும் மரியாதையுடன் ஒரு சொகுசுக் கப்பலில் ஏற்றி சிந்துபாத்தை மன்னர் அவரது செலவிலேயே பாக்தாத் நகரத்திற்கு அனுப்பி வைத்தார். அந்தக் கப்பலும் சில தினங்களில் பாக்தாத் நகரத்தை அடைந்தது.
~~para
அந்தக் கப்பல் பாக்தாத் நகரத்தை அடைவதற்குள்ளாக (சிந்துபாத்துடன் முன்பு ஒரே கப்பலில் சென்று கொள்ளையர்களால் பிடிக்கப்பட்டு பிறகு விடுவிக்கப்பட்டு) தளபதி மூலமாக முன்னதாகே பாக்தாத் நகருக்கு அனுப்பப்பட்ட வணிகர்கள் சிந்துபாத்தின் பெருமைகளை நாடெங்கிலும் பரப்பி வைத்திருந்தனர். அதனால் பாக்தாத் வந்து இறங்கிய சிந்துபாத்திற்கு உற்சாக வரவேற்பு அளிக்கப்பட்டது. மக்கள் அவன் புகழை பாடித் துதித்தனர். சிந்துபாத்தும் தான் வந்து இறங்கிய கையோடு முதல் வேளையாக கலீபாவை சென்று பார்த்தார். துருக்கி மன்னர் தனக்கு அளித்த பாராட்டுப் பத்திரத்தை மன்னரிடம் சமர்ப்பித்து மகிழ்ந்தார். அதனைக் கண்டு மகிழ்ந்த பாக்தாத்தின் கலீபா, சிந்துபாத்திற்கு "பாக்தாத் சிங்கம்" என்னும் விருதை அளித்தார். அது பாக்தாத்தில் சிறப்பாக செயலாற்றிய ராணுவ வீரர்களுக்கு மட்டுமே அன்றைய காலகட்டத்தில்  அளிக்கப்பட்டு வந்து அந்நாட்டின் உயரிய விருது. எனினும் சிந்துபாத்திற்கு அந்த விருதை மனமுவந்து (அவன் ராணுவத்தில் இல்லாவிட்டாலும் சந்தோஷமாக) அளித்து அவனை சிறப்பான முறையில் கௌரவித்தார் பாக்தாத் மன்னர்.
~~para
இப்படியாக சிந்துபாத்தின் ஐந்தாவது பயணம் அவனுக்கு மிகப் பெரும் வெற்றியை தந்தது. துருக்கி மன்னர் ஷா ஆலம் கொடுத்த பரிசுகளே சிந்துபாத்தின் பத்து தலைமுறைக்கு வரும் என்கிற நிலையில், பாக்தாத்தின் கலீபாவும் நாட்டின் பெருமையை தமது வீரத்தால் உலகிற்கு புரிய வைத்த சிந்துபாத்திற்கு ஏராளமான பொன்னையும், பொருளையும் அள்ளி, அள்ளிக் கொடுத்து அவனை மகிழ்ச்சிக் கடலில் தத்தளிக்கச் செய்தார். இது தவிர வணிகர்கள் சிந்துபாத்தை சந்தித்து அவர்கள் விற்ற சிந்துபாத்தின் பொருள்களுக்கு உரிய நியாயமான தொகையையும் அவனிடம் கொண்டு வந்து கொடுத்தனர். அதன் மதிப்பு மட்டும் நாற்பது லட்சம் தினார்கள் ஆகும். அந்தக் காலத்தில் பாக்தாத்தின் ஒரு தினார் என்பது முப்பது வெள்ளிக்கு சமம். இப்படியாக சிந்துபாத்தின் ஐந்தாவது பயணம் அவனுக்கு செல்வச் செழிப்பை பெற்றுத் தந்தது. அதனைக் கொண்டு அவனது அரண்மனையை விஸ்தரித்தான். மன்னரின் அரண்மனையை விட சிந்துபாத்தின் மாளிகை அழகுடன் காணப்பட்டது கண்டு, மன்னரே ஆச்சர்யம் கொண்டார். அத்துடன் தான் செய்து வந்த தருமங்களையும், தானங்களையும் அதிகரித்தான் சிந்துபாத். அதனால் ஏழை மக்கள் பலர் அவனை வாழ்த்தினர். தினம் நான்காயிரம் ஏழைகளுக்கு விருந்தளித்தான். இதனால் மக்கள் சிந்துபாத்தை பெருமைப்பட பார்த்தனர். எனினும், சிந்துபாத்தின் மனம் தனக்காக அன்று உயிரையே கொடுத்த தையபாவையும் நினைத்து அழாமல் இல்லை.
~~chapter~~7
~~title~~சிந்துபாத்தின் ஆறாவது கப்பல் பயணம்
~~page_heading~~சிந்துபாத்தின் ஆறாவது கப்பல் பயணம்
~~para
ஐந்து பயணங்களின் மூலமாக சிந்துபாத்திற்கு பெரும் சொத்துக்கள் சேர்ந்தன. சொத்துக்கள் மட்டுமா? புகழும் கூடத் தான். அதனால், தனது ஆறாவது கப்பல் பயணத்திற்கு ஆயத்தம் ஆனான் சிந்துபாத். அதன் பொருட்டு அதற்குத் தேவையான வியாபாரப் பொருட்கள் அனைத்தையும் வாங்கிக் குவித்தான். பிறகு ஆட்களை வைத்து துறைமுகத்திற்கு அனைத்தையும் கொண்டு சென்றான். அங்கு சக  வணிகர்களின் சரக்குகளுடன் தனது சரக்குகளையும் கப்பலில் ஏற்றினான். அதனைப் பார்த்த வியாபாரிகளுள் சிலர் சிந்துபாத்தை வரவேற்றனர். இன்னும் சிலர்," சிந்துபாத்! தங்களுக்குத் தான் இறைவன் அனைத்தையுமே அருளி விட்டாரே! இன்னும் ஏன் சிரமப்பட்டு வியாபாரம் செய்ய வேண்டும்?" என்று கேட்க. அதற்கு சிந்துபாத் பதில் ஏதும் கூறாமல் புன்னகைத்தார். அப்போது அந்தக் கப்பலை இயக்க இருக்கும் கப்பல் தலைவன் சிந்துபாத்தைக் கண்டதும் அகம் மகிழ்ந்து வரவேற்றான். அத்துடன் அங்கு கூடி இருந்த வியாபாரிகளிடம், "எனது கடல் பயண  அனுபவத்தை விட, சிந்துபாத்தின் அனுபவம் மிகப் பெரியது" என்று கூறி உவகை கொண்டான்.
~~para
அதனைக் கேட்ட சிந்துபாத் கப்பல் தலைவரிடமும் கூடி இருந்த மற்ற வியாபாரிகளிடமும்," கப்பல் பயணம் வெற்றி பெறுவது என்பது உண்மையில் நம்முடைய கையில் இல்லை; எத்தனை தான் அனுபவம் இருந்தாலும் ஆண்டவன் அருள் இருந்தால் தான் நாம் நினைத்தது போன்று செல்ல முடியும். ஆகவே, இதில் அனுபவம் ஒன்றும் முக்கியம் அல்ல. ஆண்டவனின் அருள் தான் மிக முக்கியம். அவர் மனது வைத்தால் தான் நம்மைத் துன்பங்கள் வராமல் காத்தருள முடியும்" என்று மிகவும் பணிவாகக் கூறினான். அதனை அங்கிகரிப்பது போல அங்கு கூடி இருந்தவர்கள் அனைவரும் தலை அசைத்தனர்.
~~para
இதற்கிடையில் கப்பல் கிளம்பும் நேரமும் வந்தது. கப்பல் தலைவன் அதற்குண்டான சமிக்ஞைகளை செய்ய சிறிது நேரத்தில் கப்பல் தனது பயணத்தை துவக்கியது. சுமார் நான்கு நாட்கள் பயணத்திற்குப் பிறகு கப்பல் "ஜமூர்" என்னும் இடத்தை அடைந்தது. அங்கு ஒரு நாள் முழுவதும் தங்கி வியாபாரிகள் தங்களது வர்த்தகத்தை நடத்தினர். நிறையப் பொருள்களை ஈட்டினர். பிறகு மீண்டும் தங்களது கப்பல் பயணத்தை தொடர்ந்தனர். இப்படியாக பல தீவுகளை கப்பல் கடந்து சென்றது. வியாபாரமும் செழிப்பாக நடந்து வந்தது. ஒவ்வொரு துறை முகத்திலும் கொழுத்த ஆடு, மாடுகளையும் உணவுக்காக கப்பலில் ஏற்றினர் மாலுமிகள். பெரும்பாலும் அனைவரும் அசைவ உணவையே விரும்பியதால் அதிக அளவில் ஆடு, மாடுகள் வெட்டப்பட்டன. அதன் மாம்சக் கழிவுகள் நிரம்பி வழிந்ததால், அதனை கடலில் விட்டு வந்தனர். இப்படித் தான் "சாபா" என்னும் தீவை அடையும் சமயம் அதிகளவில் மாமிசக் கழிவுகளை கடலில் விட்டனர் மாலுமிகள். அந்த குறிப்பிட்ட கடற் பகுதி, மிகுந்த ஆபத்தான கடற் பகுதி. காரணம் அங்கு சுறா மீன்கள் அதிக அளவில் காணப்பட்டன. அவை ஒவ்வொன்றும் பிரம்மாண்டமான உருவத்தைக் கொண்டு இருந்தன. மாம்சக் கழிவுகளால் கடலில் ஓர் குறிப்பிட்ட இடத்தில் இருந்து ரத்த வாடை வருவதை உணர்ந்த அந்த மீன்கள் உடனே அந்த வாடையை பிடித்தபடி கடலில் கப்பல் இருக்கும் இடத்தை நெருங்கியது. அத்துடன் அந்தக் கப்பலை சுற்றி அதிகளவில் சுறா மீன்கள் வட்டமிட்டன. இதனை கவனிக்காத கப்பல் ஊழியர்கள் மேலும், மேலும் கழிவுகளை கடலில் கொட்டி வந்தனர். அந்த வாடையால் வெறி அடைந்த சுறா மீன்கள் வேகமாக வந்து கப்பலையும் தாக்கின. அந்தக் கப்பல் ஒரு கணம் நிலை குலைந்தது. கப்பலின் ஒரு பகுதியும் சேதம் அடைந்தது. அது வரையில் கூட யாருக்கும் எதுவும் புரியவில்லை.
~~para
ஆனால் சிந்துபாத்தோ கடல் அலைகளின் மீது சுறா மீன்களை கண்ட மாத்திரத்தில் அனைத்தையும் யூகித்துக் கொண்டு கப்பல் கழிவுகள் வெளியேற்றப் படுவதை உடனே  நிறுத்துமாறு மாலுமிகளிடம் கூறினான். அத்துடன் கப்பல் தலைவனிடம் இவ்விஷயத்தை பற்றிக் கூறி உடனே கப்பலை அங்கிருந்து வேகமாக செலுத்தும் படிக் கூறினான். விஷயத்தின் தீவிரத்தை உணர்ந்த கப்பல் தலைவன் உடனே மாலுமிகளின் உதவியால் கப்பலை அதிவேகமாக செலுத்த ஆணையிட்டான். கப்பலும் சற்று தூரத்தில் இருந்த "சாபா" தீவை நோக்கி விரைந்து செலுத்தப்பட்டது. மறுபுறம், மாலுமிகளில் சிலர் கப்பலை தடுக்க முயன்ற சுறாமீன்களை வேறு வழி தெரியாமல் வேட்டை ஆடத் துவங்கினர். இதனால் சுறா மீன்களில் சில செத்து கடலில் மிதந்தன. அதன் ரத்தம் வெள்ளமென கடலில் பாய்ந்தன அந்த ரத்த வாடைக்கு கடலுக்கு அடியில் இருந்த மேலும் பல பெரிய திமிங்கலங்கள் அலைகளின் மேல் எழுந்தன. அவைகள் கப்பலை விடாமல் துரத்திச் சென்று தாக்கின. கப்பல் பல முனைகளில் இருந்து தாக்கப்பட்டது. அதனைக் கண்ட அனைவரும் நடு, நடுங்கி செய்வதறியாது திகைத்து நின்றனர். கப்பல் தலைவனோ தைரியமாக நிலமையை சமாளித்து வேகமாக கப்பலை செலுத்தக் கூறினான். இதன் காரணமாக அந்தக் கப்பல் அதி விரைவாக செலுத்தப் பட்டதால் சுராமீன்களால் அதனை வெகு தூரம் வரையில் தொடர இயலவில்லை. இந்தப் பதற்றத்தில் கப்பல் "சாபா" தீவை அடையும் சமயம். ஒரு பெரும் பாறையில் மோதி சுக்கல், சுக்களாக உடைந்தது. கப்பலில் இருந்த அனைவரும் கடலில் விழுந்து தத்தளித்தனர்.
~~para
அவ்வாறு தத்தளிக்கும் சமயத்தில் கூட தாங்கள் கொண்டு வந்த பொருள்கள் அனைத்தும் தண்ணீரோடு போனாலும் போகட்டும், தங்களது உயிர் காப்பாற்றப்பட வேண்டும் என்று தான் அனைவரும் எண்ணினார்கள். இன்னும் சொல்லப் போனால் இறைவனிடமும் அதைத் தான் வேண்டினார்கள். ஆனால் சிந்துபாத் உட்பட சிலரைத் தவிர மற்றவர்களின் விதி உண்மையில் மோசமாகத் தான் இருந்தது. சிலர் கடலில் விழுந்த மாத்திரத்தில் குளிரில் நடுங்கித் தவித்தனர். அந்தக் குளிரே அவர்களை நீந்த விடமால் கொன்றது. இன்னும் சிலரை கடல் மீன்கள் இழுத்துச் சென்றன. வெகு சிலரே, கப்பலில் இருந்து மிதந்து வந்த உடைந்த துண்டுகளை பிடித்த படி நீந்தி "சாபா" தீவை அடைந்தனர்.
~~para
"சபா" தீவைப் பற்றிச் சொல்ல வேண்டும் என்றால் அது ஒரு மிகப் பெரிய தீவு நாடாகும். "லைப்பி" என்னும் நதி அந்தத் தீவை இரு பகுதியாக பிரித்துள்ளது.  அதில் ஒரு பகுதி வனம் நிறைந்த பகுதி. அது மட்டும் அல்ல மிகுந்த ஆபத்தான பகுதி. இன்னொரு பகுதி மக்கள் வசிக்கும் நகரத்து பகுதி. "லைப்பி" என்றால் துயரம் என்று பொருள். அதாவது அந்த நதியில் அடிக்கடி வெள்ளம் பெருக்கெடுத்து ஊருக்குள் வந்து  மக்களுக்கு பெரும் துயரத்தை அளிக்கும் என்பதால் அதனை "லைப்பி" என்றே அழைத்து வந்தனர் மக்கள்.
~~para
சிந்துபாத்தும் அவனுடன் கடலில் மிதந்து வந்தவர்களும் அந்தத் தீவின் ஆபத்தான வனப் பகுதியில் தான் கால் வைத்தனர். ஊருக்குள் செல்ல வேண்டும் என்றால் பல மைல்களை கடந்து "லைப்பி" என்னும் நதியை அடைந்து ஓடத்தின் மூலம் அதனையும் தாண்டிச் சென்றால் தான் உண்டு. வேடிக்கை என்னயென்றால் "லைப்பி" ஆறில் பெரும்பாலும் ஓடப் போக்குவரத்து ஏதும் இருக்காது. அதற்குக் காரணம் அந்த ஆற்றின் வேகம் தான். இதனை யார் சிந்துபாத்துக்கு சொல்ல முடியும்? அவனுக்கோ அந்தத் தீவை பற்றி எதுவுமே தெரியாது. இந்நிலையில் வேறு வழி தெரியாமல் உடன் வந்த வணிகர்களுடன் கால் போன போக்கில் அந்தத் தீவுக்குள் நடந்து சென்றான் சிந்துபாத்.
~~para
அப்போது தூரத்தில் ஒரு பெரிய குகை உள்ளே தீப்பந்தங்களுடன் தென்பட அங்கு சென்று பார்க்கலாம் என்று சிந்துபாத்தும் அவன் உடன் வந்தவர்களும் முடிவு செய்து அந்தக் குகையை அடைந்தனர்.  அப்போது அந்தக் குகையில் இருந்து நிர்வாணமான மனிதர்கள் சிலர் வெளி வந்தனர். சிந்துபாத்தையும் உடன் மற்ற வர்த்தகர்களையும் கண்ட அந்த நிர்வாண மனிதர்கள் அவர்களிடம் எதையுமே பேச வில்லை. ஆனால், நாகரிகம் இல்லாத அந்த மக்கள் வர்த்தகர்கள் உட்பட சிந்துபாத்தையும் சேர்த்து சிறைபிடித்து தங்களது மன்னரிடம் கொண்டு சென்று நிப்பாட்டினார்கள்.
~~para
அவர்களது அந்த மன்னனும் நிர்வாணமாகத் தான் காணப்பட்டான். அந்த மன்னனை சுற்றியும் கருப்பு நிறப் பெண்கள் சேவகம் செய்து கொண்டு இருந்தனர். அந்த மன்னன் சிந்துபாத்தையும் மற்ற வணிகர்களையும் கண்ட மாத்திரத்தில் அவர்கள் அனைவரையும் அமரும் படியாக செய்கை காட்டினான். அதன்படியே அனைவரும் அமர்ந்தனர். அப்போது மற்றொரு நிர்வாண மனிதன் உணவைக் கொண்டு வந்து வர்த்தகர்கள் முன் வைக்கவும் சிந்துபாத்தைத் தவிர மற்றவர்கள் அனைவரும் அந்த உணவை உட்கொண்டார்கள். ஆனால், சிந்துபாத்தை நிர்வாண மனிதர்கள் உணவு உன்னச் சொல்லி அடித்தும் கூட அவன் அதனை உண்ண மறுத்துவிட்டான். மன்னனோ! சிந்துபாத்தை கட்டாயப்படுத்த வேண்டாம் என்றபடி செய்கை காட்டிக் கூறினான். இந்நிலையில் உணவு உண்டவர்கள் அனைவருமே ஒரு வித மயக்க நிலையை அடைந்தனர். பின்னர் சிறிது நேரத்தில் கண் விழித்தனர். அப்போது அந்த நிர்வாண மனிதர்கள் அவர்களின் மேல் ஆடைகளை அகற்றி "கொக்கோ" எண்ணெய்யை கலந்த ஒரு பானத்தை குடிக்கக் கொடுத்தார்கள். சிந்துபாத்தையும் இந்த முறை கட்டாயப்படுத்தி குடிக்க வைத்தார்கள் அந்த நிர்வாண மனிதர்கள். வேறு வழி இன்றி இந்த முறை சிந்துபாத்தும் அந்த பானத்தை குடித்தான்.  அந்த பானத்தை குடித்த மாத்திரத்தில் அவர்கள் அனைவருக்கும் இன்னும் அதிக, அதிகமாகப் பசித்தது. அதனால் மீண்டும் அந்த நிர்வாண மனிதர்கள் கொண்டு வந்து கொடுத்த அடுத்த கட்ட உணவை உண்டார்கள். சிந்துபாத்துக்கு பசி அதிகமாக எடுத்தது தான் இருந்தாலும் தன்னை கட்டுப் படுத்திக் கொண்டான். ஆனால், தங்களை கட்டுப்படுத்த முடியாத மற்ற வணிகர்கள் அதிக அளவில் நிர்வாண மனிதர்கள் கொடுத்த உணவை உண்டதால் அவர்களின் கண்கள் சொருக ஆரம்பித்தன. ஒரு கட்டத்தில் நினைவாற்றலையும் அடியோடு இழந்து விட்டார்கள். சிந்துபாத் ஓரளவு சுய நினைவுடன் தான் இருந்தான். என்ன நடக்கிறது என்பதை அமைதியாக கவனித்தான்.
~~para
அந்த நிர்வாண மனிதர்கள் மனித மாமிசம் சாப்பிடுபவர்கள் என்பதை சிந்துபாத் அறிந்து கொண்டார். மயங்கி விழுந்த வர்த்தகர்களுள் கொழுத்த ஒரு ஆளை தேர்ந்தெடுத்து அவனைக் கொன்று அவனது மாமிசத்தை சமைத்து மன்னருக்கு அளித்து, தாங்களும் உண்டு மகிழ்ந்தனர். சிந்துபாத் ஒல்லியாக இருந்ததால் அவனை அவர்கள் எதுவும் செய்யவில்லை. வேறு வழி இல்லை என்றால் கடைசியாக பார்த்துக் கொள்ளலாம் என்று விட்டு விட்டனர். இப்படியாக சிந்துபாத்தின் கண்ணுக்கு முன்னாலேயே தினம் ஒருவரை கொன்று மன்னருக்கும் விருந்து படைத்து தாங்களும் உண்டு வந்தனர். இந்நிலையில் அவர்கள் கொடுத்த உணவை சாப்பிட்டால் தானும் குண்டாகி விடுவோமோ என்ற பயத்தில் சிந்துபாத் அவர்கள் கொடுத்த உணவை ஒரு வேலை மட்டும் கால் வயிறு அளவே உண்டு வந்தான். உயிர் வாழ வேண்டுமே? அதற்காகத் தான் அதனைக் கூட அவன் உண்ண வேண்டி இருந்தது. ஒவ்வொரு முறையும் பசி தன்னை வதைக்க இந்த நிலை தனக்கு தேவையா? என்று மனதினில் கூறி நொந்து வந்தான் சிந்துபாத். இப்படியாக சிந்துபாத் பல நாட்கள் கால் வயிறு மட்டுமே உணவு உண்டு வந்ததால் இன்னும் அதிகமாக மெலிந்தான். எலும்பும், தோலுமாக ஒட்டிய தசையுடன் காணப்பட்டார்.
~~para
ஒரு கட்டத்தில் சிந்துபாத்துடன் வந்த வணிகர்கள் அனைவரையுமே தினம் ஒருவராக கொன்று தின்று முடித்தனர் நிர்வாண மனிதர்கள். இறுதியில் சிந்துபாத் மட்டும் தான் எஞ்சி இருந்தான். அவனைக் கண்ட மன்னன், "இவனைக் கொன்றால் நமக்கு என்ன கிடைக்கப் போகிறது?” என்று யோசித்தவனாய் சிந்துபாத்தை மேலும், கீழுமாக பார்த்தான். வெறுப்பில் சிந்துபாத்தை நாலு அடி, அடித்து தனது சேவர்களிடம்,"இவனைப் போன்ற ஆட்களை இனி பிடித்து வந்தால் உங்கள் அனைவரையும் கொன்று விடுவேன். இவன் இனி எனது கண்ணிலேயே படக் கூடாது. எங்காவது கொண்டு சென்று விட்டு வாருங்கள்" என்று கூறி நாய், நரிகளை விரட்டுவது போல சிந்துபாத்தை விரட்டி அனுப்பி விட்டான். மன்னர் திட்டியதால் கோபம் அடைந்த நிர்வாண மனிதர்கள் அதற்குக் காரணமான சிந்துபாத்தை அடித்து இழுத்துச் சென்று அருகில் இருந்த  "லைப்பி" நதிக் கரையில் விட்டுவிட்டு வந்தனர்.
~~para
தான் உயிருடன் திரும்புவோம் என்பதை சிந்துபாத்ததே நினைத்துப் பார்க்க வில்லை. செழிப்பான "லைப்பி" நதிக் கரையில் இருந்த பழங்களை உண்டு பசியை போக்கிக் கொண்டான். பிறகு எங்கே அந்த நிர்வாண மனிதர்கள் மனம் மாறி மீண்டும் வந்து விடுவார்களோ என்ற பயம் அவனது மனதைக் கவ்வியது. காட்டு வன விலங்குகளின் கர்ஜனை வேறு அவனை பயமுறுத்தியது. மாலை வரும் வேளை, இனியும் அவ்விடத்தில் இருக்கக் கூடாது என்று முடிவு செய்த சிந்துபாத் உடனடியாக அவ்விடத்தை வீட்டுக் கிளம்ப எண்ணினான். ஆற்றை தவிர அவனுக்கு அப்போதைக்கு தப்பிச் செல்ல வேறு மார்க்கம் இல்லை. என்ன செய்வது என்று யோசித்தான்.
~~para
முன்னொரு முறை, இதே போன்ற சூழ்நிலையில் தான் ஒரு ஓடத்தின் மூலம் ஆபத்தில் இருந்து மீண்டது அவனது நினைவிற்கு வந்தது. அதன் படியே இப்போதும் ஒரு ஓடத்தை தயார் செய்ய நினைத்தான் சிந்துபாத். ஒரு கட்டு மரத்தைக் கட்ட வேண்டும்; அதில் ஏறி ஆற்றின் வேகத்தில் சென்றால் எங்காவது ஒரு நகரத்தை நிச்சயமாக அடையலாம் என்ற நம்பிக்கை தோன்றவும் அவ்வாறே அங்கிருந்த மரங்களை வெட்டி அதனை உறுதியாகக் கட்டி ஒரு தெப்பத்தை செய்தான். இப்போது சிந்துபாத்தின் ஒரே கவலை தண்ணீரின் வேகத்திற்கு அந்தத் தெப்பம் ஈடு கொடுக்க வேண்டுமே என்பது தான். அதற்காக ஒரு பச்சை மரத்தில் உள்ள பட்டையை உரித்து அதனை நாராக்கி நன்றாக இறுக்கமாக தெப்பத்தில் கட்டினான். இனிமேல் அந்தத் தெப்பம் நிச்சயமாக ஆற்றின் வேகத்தை தாங்கும் என்ற நம்பிக்கை சிந்துபாத்திற்கு வந்தது. அப்படி ஒரு நம்பிக்கை பூரணமாக அவனுக்கு வந்த பின்னர் தான் தெப்பத்தை மெதுவாக இழுத்துச் சென்று எல்லாம் வல்ல இறைவனை வேண்டிக் கொண்டு ஆற்றில் தள்ளி அதன் மீது ஏறி அமர்ந்து கொண்டான். உடனே அந்தத் தெப்பம் அடுத்த சில கணங்களில் அந்த காட்டாற்று வெள்ளத்தில் வேகமாக இழுத்துச் செல்லப்பட்டது. எனினும், தண்ணீர் சில இடங்களில் அந்தத் தெப்பத்தை புரட்டி எடுத்தாலும் சிந்துபாத் தனது கைப் பிடியை மட்டும் தளர்த்தவில்லை. இந்தத் தெப்பத்தை விட்டால் தனக்கு வாழ்வே இல்லை என்று சிந்துபாத்தின் மனம் எண்ணியது தான் அதற்குக் காரணம். மறுபுறம் அந்தத் தெப்பம் வேகமான அந்த ஆற்றில் தொடர்ந்து சென்று கொண்டு இருந்தது.
~~para
அந்த ஆறு ஒரு மலையை ஒட்டிச் சென்று கொண்டு இருந்தது. சிந்துபாத் தெப்பத்தை நிறுத்திவிட முயன்றான். எனினும் ஆற்றின் வேகத்தில் அவனால் ஒன்றுமே செய்யமுடியவில்லை. பின்னர் அந்த ஆறு ஒரு பள்ளத்தாக்கில் பாய்ந்தது. தெப்பத்தை பலமாகப் பிடித்துக் கொண்டு இருந்ததால் பாய்ந்த வேகத்தில் நல்ல காலமாக சிந்துபாத்துக்கு அடி ஒன்றும் படவில்லை. இப்படிப் பல விதமான சாகசங்களை செய்த அந்தத் தெப்பம் கடைசியாக ஒரு பெரிய பட்டினத்தின் கரையை அடைந்தது. ஆற்றின் மறுபுறம் கரையில் நின்ற மக்கள் தெப்பத்தில் இருந்து கைகாட்டிய சிந்துபாத்தைப் பார்த்து விட்டார்கள். உடனே அவர்கள் கையில் வைத்திருந்த வடம் போன்ற கயிற்றை வீசி எறியவும் கயிற்றைப் பலமாகப் பிடித்துக் கொண்ட சிந்துபாத்தை அந்த நல்ல உள்ளம் படைத்தவர்கள் சிலர் சேர்ந்து இழுத்துக் கரை சேர்த்து விட்டார்கள். களைப்பினால் அவர்களது நடுவில் பிணம் போலக் கிடந்த சிந்துபாத்துக்கு மருத்துவர்களை அழைத்து வைத்தியம் பார்த்தனர் அங்கு கூடி இருந்த மக்கள் சிலர்.
~~para
சிறிது நேரத்திற்கெல்லாம் களைப்பு நீங்கிய சிந்துபாத்தை அந்தக் கூட்டத்தில் இருந்த ஒரு வயதானவர் மெல்ல தனது வீட்டிற்கு அழைத்துச் சென்றார். பிறகு தன்னுடைய பணியாளனை அழைத்து முதலில் சிந்துபாத்தை குளிக்கக் கூட்டிச் செல்லக் கூறினார். சிந்துபாத் குளித்து முடித்ததும் அந்தப் பணியாளனே சிந்துபாத் உடுப்பதற்கு ஏதுவான நல்ல ஆடைகளுடன் தயாராக நின்றான். சிந்துபாத் ஆடைகளை உடுத்தி அந்தப் பெரியவர் பக்கம் வந்து நன்றி கூறவும் முதலில் அவனை உட்காரச் சொன்னார் அவர்.
~~para
பின்னர் சிந்துபாத்திற்கு நல்ல சுவையான உணவு வகைகள் கொண்டு வந்து வைக்கப்பட்டன. "நன்றாகச் சாப்பிடுங்கள்; கலைத்துப் போய் இருப்பீர்கள்" என்று அன்புடன் கூறி சிந்துபாத்தை சாப்பிட வைத்தார் அந்தப் பெரியவர். பிறகு தனது அரண்மனை போன்ற இல்லத்திலேயே ஒரு அறையில் சிந்துபாத்தை அந்தப் பெரியவர் தங்க வைத்தார். சிந்துபாத் அந்த அறையிலேயே தூங்கி ஓய்வெடுத்தான்.
~~para
அடுத்த நாள் காலை விடிந்ததும் சிந்துபாத்தை அந்தப் பெரியவர் வந்து மரியாதை நிமித்தமாகப் பார்த்தார். அத்துடன் சிந்துபாத்திடம்," தங்களது தெப்பம் அணைத் தடுப்புச் சுவரில் நின்று விட்டது. அதனை நமது இளைஞர்கள் கொண்டு வந்து விட்டார்கள்" என்று கூறினார்.
~~para
அதனைக் கேட்ட சிந்துபாத்," அந்தத் தெப்பம் தான் என்னை உங்களிடம் கொண்டு வந்து சேர்த்தது. உங்களுக்கு எப்படி நன்றி தெரிவிப்பது என்றே தெரியவில்லை" என்று கண்ணீர் பெருக்கெடுக்கக் கூறினான்.
~~para
"தாங்கள் நன்றி கூற வேண்டும் என்ற அவசியம் எல்லாம் இல்லை; இப்போது உங்களுக்கு ஓய்வு தான் அதிகம் தேவை; அதனால் ஓய்வு எடுத்துக் கொள்ளுங்கள். தங்களுக்கு வேண்டிய உதவிகளை இவர்கள் செய்வார்கள்" என்று கூறி தனது வேலைக் காரனையும், அவனுடைய மனைவியையும் காட்டி விட்டுச் சென்றார் அப்பெரியவர். மறுபுறம், சிந்துபாத் அந்தப் பெரியவர் தன்னிடம் விடை பெற்றுச் சென்ற மாத்திரத்தில் எதையோ எண்ணியவனாகப் படுத்திருந்து அவ்விதமே கண்ணயர்ந்து விட்டான்.
~~para
இப்படியாக சிந்துபாத் அந்தப் பெரியவரின் வீட்டில் தான் சுகமாக ஓர் இரு நாட்கள் தங்கி இருந்தான். அந்தப் பெரியவரும் சிந்துபாத்தை தனது மகனாகவே பாவித்து நல்ல முறையில் நடத்தி வந்தார். இப்படியாக மூன்றாவது நாளும் இனிதே கழிந்தது. நான்காம் நாள் சிந்துபாத்தை பார்க்க வந்த அந்தப் பெரியவர். சிந்துபாத் உற்சாகமாக காணப்படுவதை பார்த்து இறைவனுக்கு நன்றி கூறினார். மேலும் சிந்துபாத்திடம்," சந்தோஷம் தானே மகனே! உனக்கு ஒன்றும் குறை இல்லையே! இன்றைய தினம் சாயங்காலம் நாம் கடைத் தெருவுக்குப் போக வேண்டும்; நீ ஏறி வந்தாயே தெப்பம் அதனை ஏலம் விட வேண்டும்; அதற்காகத் தான் உன்னை கூப்பிடுகிறேன்" என்றார்.
~~para
"அந்தத் தெப்பம் என்ன விலை பெறப்போகிறது?. அதைப் போய் யார் வாங்கப் போகிறார்கள்?" என்று அந்தப் பெரியவரைப் பார்த்து அலட்சியமாகக் கேட்டான் சிந்துபாத்.
~~para
"மகனே! விஷயம் தெரியாமல் நீ பேசுகிறாய். நீ தெப்பமாக கட்டி ஏறிப் பயணித்த மரங்களில் பாதிக்கு மேல் சந்தன மரங்கள் தான். அது இப்போது காய்ந்து மெருகுடன் காணப்படுகிறது. விற்றால் நல்ல விலைக்குப் போகும். அதனால் தான் அதனை விற்க ஏற்பாடு செய்து இருக்கிறேன். நியாயப்படி அது உன்னுடையது அதனால் நீயும் என்னுடன் வர வேண்டும்" என்று அந்தப் பெரியவர் சிந்துபாத்திடம் மறுமொழி கூறவும். அதனைக் கேட்ட சிந்துபாத் ஆச்சர்யம் அடைந்தான். தப்பித்தால் போதும் என்ற பதற்றத்தில் அவன் வனத்தில் இருந்து முறித்தும், பிளந்தும் எடுத்த மரங்களில் பெரும்பாலும் அனைத்தும் சந்தனக் கட்டைகள் என்பது அப்போது தான் அவனுக்கே புரிந்தது.
~~para
பிறகு அந்தப் பெரியவருடன் கடைத் தெருவுக்குச் சென்றான் சிந்துபாத். அங்கு அந்தச் சந்தன மரத்தைத் துண்டு துண்டாக வெட்டி ஏலம் விடுவதற்கு தயாராக வைத்திருந்தனர். அந்தப் பெரியவர் தலைமையில் ஏலம் துவங்கியது. ஏலம் கேட்டவர்கள் ஆயிரம் தினார் வரையில் கேட்டார்கள். அதற்கு மேல் யாரும் கேட்கவில்லை.
~~para
"என்ன மகனே! இதன் விலை இப்போதைக்கு இவ்வளவு தான் போகும். இதனை விற்று விடலாமா அல்லது பிறகு பார்த்துக் கொள்ளலாமா?" என்று கேட்டார் அந்தப் பெரியவர்.
~~para
அதற்கு சிந்துபாத் அந்தப் பெரியவரிடம்," தங்களது கிடங்குக்குக் கொண்டு செல்ல ஏற்பாடு செய்யுங்கள்; அத்துடன் நான் உங்களிடம் இதனை விற்று விட்டதாகவே இருக்கட்டும்" என்று மறுமொழியாகக் கூறினான்.
~~para
சிந்துபாத் அவ்வாறு சொன்னதைக் கேட்ட அந்தப் பெரியவர் உடனே அங்கு நின்ற தனது பணியாளர் ஒருவரிடம் தன்னுடைய கிடங்கு ஏதேனும் ஒன்றில் கொண்டு சென்று அந்த சந்தனக் கட்டைகளை வைக்கச் சொன்னார். பின்னர் வீட்டிற்கு வந்ததும் ஆயிரம் தினாரை ஒரு பையில் போட்டு அந்தரங்கமான ஒரு இடத்தில் வைத்துப் பூட்டிச் சாவியை சிந்துபாத்திடம் கொடுத்தார். ஆனால், சிந்துபாத்தோ அதனை வாங்கவில்லை," நீங்களே வைத்துக் கொள்ளுங்கள்" என்று அந்தப் பெரியவரிடம் கொடுத்து விட்டான்.
~~para
அன்றைய தினமும் சிந்துபாத் நன்றாக உண்டும் ஓய்வு எடுத்தும் அந்தத் தனி அறையில் இருந்து வந்தான். மறுநாள் மாலையில் சிந்துபாத்துடன் தோட்டத்தில் பேசிக் கொண்டு இருந்த அந்தப் பெரியவர் மெல்ல தான் அது வரையில் மனதில் கேட்கத் தயங்கிய விஷயத்தை சிந்துபாத்திடம் சொல்லத் தொடங்கினார்.
~~para
"மகனே, நான் உன்னிடம் எனது மனம் திறந்து இதனைக் கூறுகிறேன். உன்னை நான் கண்ட முதல் நாளிலேயே உன்னை எனக்கு நன்றாகக் பிடித்துப் போய் விட்டது. எனக்கு மகன் யாரும் இல்லை; ஒரே ஒரு மகள் தான். அவளை உனக்கு மணம் செய்து கொடுக்க எண்ணுகிறேன்; இதனை நீ மறுக்க மாட்டாயே" என்றார்.
~~para
சிந்துபாத்தின் கரங்களைப் பற்றியவராய் இவ்விதம் கூறவும், சிந்துபாத் அவருடைய கைகளை அவ்விதமே தனது கண்களில் ஒற்றிக் கொண்டு, தன்னைப் பற்றியும், தனக்கு ஏற்கனவே திருமணமாகி மனைவி பாம்பு கடித்த இறந்த விஷயத்தையும் அந்தப் பெரியவரிடம் கூற. அவற்றை எல்லாம் ஒரு பொருட்டாகவே நினைக்கவில்லை அந்தப் பெரியவர். மேலும் மீண்டும், மீண்டும் சிந்துபாத்தை தனது மகளுக்கு திருமணம் செய்து வைப்பதிலேயே குறிக்கோளுடன் இருந்தார் அவர். ஒரு கட்டத்தில் சிந்துபாத் அந்தப் பெரியவரின் பேச்சிற்கு இணங்கி, "எல்லாமே தங்களது விருப்பம் போலவே நடக்கட்டும். எனக்குத் தங்களின் மகளை திருமணம் செய்து கொள்ள சம்மதம் தான்" என்று கூற அதனைக் கேட்ட அந்தப் பெரியவர் அகம் மகிழ்ந்தார்.
~~para
பிறகு மீண்டும் சிந்துபாத்திடம், "மகனே எனது ஒரே மகளின் வாழ்வு உன்னிடம் தான் உள்ளது. அவளைக் கண் கலங்காமல் பார்த்துக் கொள். நீ அவளை மணந்து கொள்வதன் மூலம். நீ என் அன்பு மகனாகக் கூட இருந்து எனது சொத்துக்களை அதிகாரம் செய்யலாம். மேலும் இந்தப் பெரிய வீடும், சொத்துக்களும் அவளுக்குத் தான்; அவளை மணந்து கொள்வதன் மூலம் உனக்குத் தான் எனது அத்தனை ஆஸ்திகளும் வந்து சேரும்" என்றார்.
~~para
அதனைக் கேட்ட சிந்துபாத்," ஐயா பெரியவரே! நிரந்தரம் இல்லாத தன்மை கொண்ட இந்தச் சொத்துக்களுக்காக உங்களது மகளை நான் மணந்து கொள்ளவில்லை. உங்களது அன்பை என்னால் மீற முடியாது. பாக்தாத்தில் எனக்கும் நிறைய சொத்துக்கள் உண்டு; ஆனால் என்னைப் பொறுத்தவரையில் இந்த உலகத்தில் பணத்தை விட வலிமை வாய்ந்தது அன்பும், தர்மமும் தான். அதனால் தான் நான் பிறந்தது முதற்கொண்டு அதனையே எனது முக்கியக் குறிக்கோளாக போற்றி வருகிறேன்" என்று மறுமொழி கூறினான்.
~~para
அதனைக் கேட்ட அந்தப் பெரியவர் சிந்துபாத்தின் நல்ல குணத்திற்கு அவன் கூறிய அந்த சொற்களையே சாட்சியாக ஆக்கிக் கொண்டு, உடனுக்குடன் தனது மகளை சிந்துபாத்திற்கு மணம் முடித்து வைத்தார். அந்தப் பெரியவரின் மகள் பெயர் "நதாஷா".
~~para
நதாஷா பணக்கார வீட்டில் பிறந்து இருந்தாலும் நல்ல குணத்துடன் தான் இருந்தாள். அவள் சிந்துபாத்தை நல்ல விதத்தில் கவனித்து வந்தாள். அவர்கள் இருவரும் அந்த ஊரிலேயே வைத்து ஆதர்ஷ தம்பதிகளாக வாழ்ந்து வந்தனர்.
~~para
மறுபுறம், தனது  பெண்ணிற்கு நல்ல பையனை திருமணம் செய்து கொடுத்து விட்டோம் என்ற சந்தோஷத்தில் நதாஷாவின் திருமணம் முடிந்த ஓராண்டுக்குள் அந்தப் பெரியவர் இறந்து போனார். நதாஷா தனது தந்தையின் திடீர் மரணத்தால் ஆறாத துயர் அடைந்தாள். சிந்துபாத் அவளை தேற்றி ஆறுதல் அளித்தான்.
~~para
அதன் பின்னர் சிந்துபாத்தின் மனைவிக்கு அங்கு இருக்க விருப்பம் இல்லை; தனது கணவருடன் பாக்தாத்திற்க்கே சென்று விட வேண்டும் என்று பெரிதும் விரும்பினாள். எனவே, அவளுடைய சொத்துக்கள் அனைத்தும் விற்கப்பட்டன. கப்பலில் ஏறி சிந்துபாத்துடன் தனது பயணத்தை தொடர்ந்தாள் நதாஷா. கப்பல் பயணத்தை மட்டும் அல்ல, வாழ்க்கை பயணத்தையும் சேர்த்துத் தான்.
~~para
சில மாதங்களில் அந்தக் கப்பலும் பாக்தாத் நகரத்தை அடைந்தது. சிந்துபாத்தை பார்த்த அந்த ஊர் மக்கள் அவனை வரவேற்றனர். சிந்துபாத்திற்கு திருமணம் நடந்ததை எண்ணி அவனது நண்பர்கள் பூரித்தனர். தனது இல்லம் வந்து சேர்ந்த சிந்துபாத் தனது மாளிகையை நதாஷாவுக்கு சுற்றிக் காண்பித்தான். அந்த மாளிகையின் அழகில் நதாஷா தனது மனதையே பறி கொடுத்தாள். பிறகு நண்பர்கள், அதிகாரிகள், வியாபாரிகள் உட்பட மேலும் பல பெரிய மனிதர்களை வர வழைத்து மிகப் பெரிய திருமண விருந்தை ஏற்பாடு செய்து நடத்தினான் சிந்துபாத். அதில் கலந்து கொண்ட அனைவரும் சிந்துபாத்தை வாழ்த்தினர்.
~~para
பொதுவாக சிந்துபாத் தனது கடல் பயணத்தின் இறுதியில் ஏராளாமான செல்வத்துடன் திரும்புவது வழக்கம் தான். ஆனால், இந்த முறை செல்வத்துடன் சேர்த்து ஒரு அழகிய பெண்ணையும் மணம் முடித்து அழைத்து வந்திருப்பது கண்டு சிலர் பொறாமையும் அடைந்தனர். இப்படியாக சிந்துபாத்தின் ஆறாவது கப்பல் பயணமும் இனிதாகவே முடிந்தது.
~~chapter~~8
~~title~~சிந்துபாத்தின் ஏழாவது கப்பல் பயணம்
~~page_heading~~சிந்துபாத்தின் ஏழாவது கப்பல் பயணம்
~~para
திருமணம் ஆகி விட்டது இனி எந்த ஒரு கப்பல் பயணத்தையும் மேற்கொள்ளாமல் இருக்கும் வாழ்க்கையை பொறுப்பாக ஓட்டினால் போதும் என்ற முடிவுக்கு வந்தான் சிந்துபாத். தனது புது மனைவியுடன் ஆனந்தமாக பொழுதை கழித்து வந்தான்.
~~para
இந்த சமயத்தில் பாக்தாத்தின் தளபதி நோய்வாய்ப்பட்டு உயிர் இழந்தார். "பொறுப்பான தளபதி இறந்து விட்டார். இனி போர்படையை யார் தலைமை ஏற்று நடத்துவார்கள்? அப்படிப் பட்ட ஒரு வீரம் மிகுந்த தளபதியை இனி எங்கு தேடுவது?" என்று கவலை அடைந்தார் பாக்தாத்தின் மன்னர். அமைச்சர்கள் மற்றும் மந்திரிகளை அழைத்து இது குறித்த ஆலோசனையை நடத்தினார். அப்போது சில மந்திரிகள் தளபதி பொறுப்பிற்கு சிந்துபாத்தின் பெயரை பரிந்துரைத்தனர். அங்கு கூடி இருந்த அனைவரும் அதுவே சரி என்ற விதத்தில் சம்மதம் தெரிவித்தனர்.
~~para
மன்னரும் கூட சிந்துபாத்தை பற்றி ஏற்கனவே அறிந்து வைத்து இருந்ததால் அவன் மீது ஒரு நல்ல அவிப்பிராயம் அவருக்கு இருந்து வந்தது. அதனால் சிந்துபாத்தையே தனது தளபதியாக நியமிக்க மன்னர் முடிவு செய்தார். மந்திரி சபை இதற்கு ஏகமனதாக ஒப்புக் கொண்டது.
~~para
அடுத்த நாள் காலை மன்னர் அழைப்பதாக சிந்துபாத்தின் வீட்டிற்கு வருகை தந்த சில உயர் அதிகாரிகள் கூற; உடனுக்குடன் சிந்துபாத் மன்னரைக் காணப் புறப்பட்டான்.
~~para
அரண்மனையை அடைந்த சிந்துபாத்தை வீரர்கள் சகல மரியாதையுடன் மன்னரிடம் அழைத்துச் சென்றனர். சிந்துபாத்தை மன்னர் வரவேற்று அவனிடம் விஷயத்தை கூறினார். மன்னரின் விருப்பத்தை சிந்துபாத்தும் ஏற்றுக் கொண்டான்.
~~para
ஒரு நல்ல நாளில் மௌலி "முகம்மது காஜி" சிந்துபாத்திற்கு பதவிப் பிரமாணமும் ரகசியக் காப்புப் பிரமாணமும் செய்து வைத்தார். மௌலி "முகம்மது காஜி" யை பற்றி சொல்ல வேண்டும் எனில் பாக்தாத் மன்னரின் வலது கை அவர் தான். அதீத இறை அருள் பெற்றவர் என்று கருதப்படும் பெரியவர் அவர். யாக்கோப்பு சித்தரின் சீடர்கள் வழி வந்தவர். அதை விட இறை அருளால் முக்காலமும் உணர்ந்தவர். அவர் சிந்துபாத்தின் உடலில் இருந்த மூன்றாம் பிறையுடன் கூடிய நட்சத்திரக் குறியீட்டை பார்த்த மாத்திரத்தில் சிந்துபாத் இறை அருளாளன் என்பதை அறிந்து கொண்டார். மன்னர் சரியான ஆளிடம் சரியான பொறுப்பை தான் அளித்துள்ளார் என்று நினைத்து அகம் மகிழ்ந்தார்.
~~para
தளபதி பொறுப்பை ஏற்றுக் கொண்ட சிந்துபாத் என்றும் சத்தியத்தை பாதுகாப்பதாக ராஜ்ய சபையில் வாக்குறுதி அளித்தான். அங்கு கூடி இருந்த அனைவரும் சிந்துபாத்தை வாழ்த்தி மகிழ்ந்தனர். அன்று மாலை வீடு திரும்பிய சிந்துபாத் தனது மனைவியிடம் தான் தளபதியான விஷயத்தை சந்தோஷத்துடன் கூற அதனைக் கேட்டு அவனது மனைவியான நதாஷா சந்தோஷம் அடைந்து சிந்துபாத்துக்கு இனிப்புகள் வழங்கி தனது மகிழ்ச்சியைக் கொண்டாடினாள்.
~~para
சிந்துபாத் ராணுவத் தளபதியாக ஆன நாள் முதற்கொண்டு ராணுவத்தில் பல சீர்திருத்தங்களை கொண்டு வந்தான். அதனால் பாக்தாத்தின் ஒட்டு மொத்த ராணுவமும் நவீனப் படுத்தப்பட்டது. அது மட்டும் அல்ல, புதிய போர் கருவிகளை வாங்கினான். போர் திறமையில் சிறந்து விளங்கும் பல நட்பு நாட்டு அரசர்களுடன் பேசி அவர்களது ஒத்துழைப்புடன் பாக்தாத்தின் வீரர்களுக்கு ராணுவப் பயிற்சியை தொடர்ந்து அளித்து வந்தான். இதனால் எந்நேரமும் ராணுவம் தயார் நிலையில் இருந்தது. அதனால் பாக்தாத்தை திரும்பிப் பார்க்கக் கூட எதிரிகள் துணியவில்லை. மேலும், சிந்துபாத்தின் இது போன்ற நவீன சீர்திருத்தத்தால் "சிந்துபாத்திற்கு என்ன தெரியப் போகிறது?” என்று கூறி அவனை எள்ளி நகையாடிய சில மூத்த அதிகாரிகள் கூட அவனது திறமையான செயல்பாட்டை அறிந்து வியந்தனர். இப்படியாக சிந்துபாத் தன்னிடம் கொடுக்கப்பட்ட வேலையை சிறப்பாக செய்து வந்தான். அது மன்னருக்கு மிகுந்த திருப்தியை அளித்தது.
~~para
இப்படி இருக்கும் நிலையில் ஒரு நாள் மௌலி "முகம்மது காஜி" சிந்துபாத்தின் மாளிகைக்கு வந்தார். அவரை சிந்துபாத் நல்ல முறையில் வரவேற்றுப் பேசினான். அப்போது சிந்துபாத்தின் கைகளில் முன்பு வன தேவி அளித்திருந்த மோதிரம் மின்னிக் கொண்டு இருந்தது. அந்த மோதிரத்தை பார்த்த மாத்திரத்தில் அது சாதாரண மோதிரம் இல்லை என்பதை அறிந்து கொண்டார் மௌலி. அது பற்றி சிந்துபாத்திடம் மௌலி கேட்க. மௌலியிடம் உண்மையை மறைக்க விரும்பாத சிந்துபாத் சத்தியத்தை உள்ளது உள்ளபடி கூறினான். அத்துடன் தனக்கு முந்தய பயணத்தில் கிடைத்த அதிசய வாளையும் அந்தப் பெரியவரிடம் காண்பித்தான். அதனைக் கண்ட மௌலி," இது சாதாரண வாள் இல்லை, அநீதிகளை எதிர்க்கும் இறைவனின் வாள். சிந்துபாத் இதனை எப்போதுமே உன்னுடன் வைத்துக் கொள். இது உன்னைக் காக்கும்" என்று கூறினார். பிறகு சிந்துபாத்தையும் அவனது மனைவியையும் ஆசிர்வதித்து விட்டு அவ்விடம் விட்டு நகர்ந்தார்.
~~para
இப்படியாக சிந்துபாத்தின் வாழ்க்கை நல்ல படியாகத் தான் போய்க் கொண்டு இருந்தது. பாக்தாத்தின் அரசர் சிந்துபாத்தை நல்ல முறையில் நடத்தினார்.
~~para
பாக்தாத்தின் அரசரைப் பற்றிச் சொல்ல வேண்டும் எனில் அவரது மனைவி ஒரு பெண் குழந்தையை பெற்று எடுத்து மன்னரிடம் கொடுத்து விட்டு சிறு வயதிலேயே இறந்து விட்டாள். அந்தப் பெண் குழந்தைக்கு "நூர்ஜகான்" என்று பெயர் வைத்து அன்புடன் வளர்த்து வந்தார் மன்னர். அப்பெண்ணும் பருவத்தை அடைந்து அழகுடன் காணப்பட்டாள்.
~~para
"நூர்ஜகான்" சிந்துபாத்தை அண்ணன் என்றே அழைத்து வந்தாள். சிந்துபாத்தும் அவளைத் தனது தங்கையைப் போலத் தான் பார்த்தான். நூர்ஜகான் அறிவில் மட்டும் அல்ல, அழகிலும் சிறந்து விளங்கினாள். ஆனால், அந்த அழகே எதிர்காலத்தில் அவளுக்கு எதிரி ஆக மாற இருக்கிறது என்பதை அவள் நினைத்துக் கூட பார்த்து இருக்க மாட்டாள். ஆம்! உலகத்தில் நல்லவர்களின் எண்ணிக்கையை விட தீயவர்களின் எண்ணிக்கை தானே அதிகம் உள்ளது. அந்த வகையில் நூர்ஜகான் என்னும் பேசும் ரோஜாவை கசக்கி எறிய நினைத்தான் மந்திரவாதி "உல் முல்க்”.
~~para
யார் இந்த "உல் முல்க்” வாருங்கள் பார்ப்போம்.
~~para
"உல் முல்க்” ஒரு மிகப் பெரிய மந்திரவாதி. மிகக் கொடியவனும் கூட. அவனிடத்தில் சகல சக்திகளும் இருந்தது. அவன் நினைத்தால் நெருப்பில் நீந்துவான், தண்ணீரில் நடப்பான், காற்றோடு காற்றாகக் கரைவான். அப்படிப் பட்ட அந்த மந்திரவாதி அழகான பெண்களைக் கண்டால் விடமாட்டான். அவன் "கொல்கொத்தா” என்னும் தீவில் வசித்து வந்தான்.
~~para
ஒரு முறை "உல் முல்க்” தனது மாயக் கண்ணாடியின் எதிரே நின்றபடி, ”இந்த உலகத்திலேயே வைத்து அழகான பெண் யார்?” என்று கேட்டான். உடனே அவனது மாயக்கண்ணாடி பாக்தாத்தின் இளவரசியான நூர்ஜகானை காண்பித்தது. அவளைப் பார்த்த மாத்திரத்தில் அவளது அழகில் மயங்கிப் போனான் "உல் முல்க்”. எப்படியாவது அவளை அடைய வேண்டும் என்ற விருப்பத்தில் ஆகாய மார்க்கமாக பாக்தாத்தின் அரண்மனையை அடைந்தான்.
~~para
நூர்ஜகான் தனது தோழிகளுடன் நந்த வனத்தில் பொழுதை கழித்துக் கொண்டு இருந்தாள். அவளைக் கண்ட "உல் முல்க்” தனது மந்திர சக்தியால் நூர்ஜகானைத் தவிர அங்கு இருந்த அனைவரையும் மயங்கச் செய்தான். அனைவரும் மயங்கி விழுந்த மாத்திரத்தில் நூர்ஜகான் நடப்பதை அறியாது திகைத்து நின்றாள். அவளை நெருங்கிய "உல் முல்க்” ஆசை வார்த்தைகளை காட்டினான்.
~~para
ஆனால் நூர்ஜகான் அவனை வெறுத்து ஓடினாள். அதனைக் கண்டு கோபத்தில் சீறிப் பாய்ந்தான் "உல் முல்க்”. இளவரசியோ அவனை எச்சரித்துப் பேசினாள். பொறுமை இழந்த அந்த துஷ்ட மந்திரவாதி நூர்ஜகானை மலராக மாற்றி கழுத்தில் அணிந்து கொண்டு தனது தீவிற்கு ஆகாய மார்க்கமாக புறப்பட்டு விட்டான்.
~~para
சிறிது நேரத்திற்கெல்லாம் மயக்கம் தெளிந்த தோழிகள் நூர்ஜகானை காணாது தவித்தனர். ஓடிச் சென்று பாக்தாத்தின் சுல்தானிடம் நூர்ஜகான் காணாமல் போன விஷயத்தை கூற, திடுக்கிட்ட கலீபா தனது ஏவலர்களை நாலாபுறமும் அனுப்பி தமது அருமை மகளை தேடச் சொன்னார். ஆனால், மூன்று நாட்கள் ஆகியும் எந்தத் தகவலும் இல்லை. சென்ற வீரர்கள் அனைவரும் வெறும் கையுடன் திரும்பினார். அதனைக் கண்ட கலீபா கோபத்தின் உச்சிக்கே சென்றார்.
~~para
அப்போது சிந்துபாத் மன்னரை அமைதிபடுத்தி," இது குறித்து நமது பெருமைக்குரிய மௌலியிடம் கூறுவோம். அவர் ஒருவரால் தான் இந்த சூழ்நிலையில் நமக்கு உதவ முடியும்" என்று கூறினான். மன்னரும் "அதுவே சரியான வழி" என்ற முடிவுக்கு வந்தார்.
~~para
உடனே "மௌலி" அழைக்கப்பட்டார். அவரிடம் நூர்ஜகான் காணாமல் போன விஷயத்தை சொன்னார் மன்னர். சற்று நேரம் யோசித்த ராஜ குரு (மௌலி) தனது ஞான திருஷ்டியால் நடந்த நிகழ்ச்சிகளை கண்டார். அதன் மூலம் "உல் முல்க்” என்ற மந்திரவாதியால் இளவரசி நூர்ஜகான் கடத்தப்பட்டு இருக்கும் விஷயத்தை மன்னருக்கு எடுத்துச் சொன்னார். மேலும் "உல் முல்க்” என்ற அந்த மந்திரவாதியின் ஆற்றலைப் பற்றியும் மன்னரிடம் விளக்கமாக எடுத்துக் கூறினார்.
~~para
தனது மகளை ஒரு பொல்லாத மந்திரவாதி கடத்தி விட்டான் என்ற செய்தியை கேட்ட மாத்திரத்தில் மன்னர் ஒரு கணம் மயங்கி கீழே விழுந்தார். அங்கு இருந்த ராஜ விசுவாசிகள் மன்னரை ஆசுவாசப்படுத்தி நினைவு திரும்ப வைத்தனர். மீண்டும் மன்னர் பழைய நிலைக்கு திரும்பி தனது வீரர்களை அழைத்தார் அவர்களிடம்," உடனே மந்திரவாதி உல் முல்க்- யை எனக்கு முன்னாள் கொண்டு வந்து நிறுத்துங்கள்" என்று கூறினார்.
~~para
மன்னர் கூறிய வார்த்தையை கேட்ட மௌலி சிரித்துக் கொண்டே மன்னரிடம்," சுல்தான்! தாங்கள் பெற்ற அனுபவம் இது தானோ? "உல் முல்க்” என்ன சாதாரண திருடனா? தாங்கள் நினைத்த மாத்திரத்தில் அவனை பிடித்துக் கொண்டு வர! அவன் ஒரு ஆபத்தான மந்திரவாதி. அதிலும் ஆபத்துக்கள் நிறைந்த கொல்கொத்தா தீவில் இருக்கிறான். அதனால் அவனைப் போன்ற ஒருவனை பிடிக்க வேண்டும் என்றால் அது இறை அருள் பெற்ற ஒருவனால் தான் முடியும்" என்றார்.
~~para
"அப்படிப் பட்ட ஒருவனை நான் எங்கே தேடுவேன்?" என்றார் கலீபா.
~~para
"நீங்கள் எங்கேயும் தேட வேண்டாம். இதோ அது நமது சிந்துபாத் தான். இவனால் தான் அந்தக் கொடிய மந்திரவாதியை பிடிக்க முடியும்" என்று கூறினார் மௌலி.
~~para
பிறகு மௌலியின் ஆலோசனைப் படி சிந்துபாத்தின் தலைமையில் ஐந்நூறு வீரர்களைக் கொண்ட ஒரு சிறு படையை நியமித்தார் சுல்தான். அந்தப் படையில்  இருந்த வீரர்கள் ஒவ்வொருவரும் ஒவ்வொரு விதத்தில் திறமை வாய்ந்தவர்கள். மொத்தத்தில் அப்படை சிறுசானாலும் அதன் கீர்த்தி பெருசு தான்.
~~para
மறுபுறம் மௌலி சிந்துபாத்திடம், "சிந்துபாத் இந்த முறை அவசியம் உன்னிடம் இருக்கும் அதிசய வாளையும், முன்பு அந்த வன தேவதை உனக்கு கொடுத்த மோதிரத்தையும் உடன் எடுத்துக் கொண்டு செல்ல மறக்காதே! அது இந்த முறை உனக்கு மிகுந்த உதவியாக இருக்கும். நான் சொல்வதைக் கேள்!" என்று கூற. மௌலி கூறியபடியே செய்தான் சிந்துபாத்.
~~para
பிரம்மாண்டமான கப்பல் ஒன்று தயார் ஆனது. அதில் வீரர்களுக்கு தேவையான கவசங்கள், பல் வேறு விதமான ஆயுதங்கள், உணவுப் பண்டங்கள், பலதரப்பட்ட சிறிய படகுகள் என அனைத்தும் ஏற்றப்பட்டது.
~~para
சிந்துபாத் கிளம்பும் சமயம் மீண்டும் மௌலியை பார்க்கச் சென்றான். அவனை ஆசிர்வதித்த மௌலி அவனிடம் "கொல்கொத்தா" தீவின் வரைபடத்தை கொடுத்து. கையில் ஒரு ரக்ஷையையும் கட்டினார். பிறகு சிந்துபாத் அதிசய வாளுடன் அந்தக் கப்பலில் தனது வீரர்கள் புடை சூழ நின்றபடி நாட்டுமக்கள் அனைவரிடமும் விடை பெற்றான். கப்பல் கொல்கொத்தா தீவை நோக்கிய தனது பயணத்தை துவங்கியது.
~~para
சிந்துபாத்தின் மனைவியும் கூட்டத்தில் மக்களுடன் நின்றபடி தனது கைகளை அசைத்து சிந்துபாத்திற்கு விடை கொடுத்தாள். அந்தப் பெரிய கப்பல் கடல் அலையில் மிதந்து வெகு தூரம் சென்று சிறிய கப்பலாக காண்போரின் கண்களில் உரு மாறி ஒரு புள்ளியாய் மறைந்து போனது. அதனைக் கறையில் இருந்து கண்ட பாக்தாத் பிரஜைகள் அனைவரும் மெல்ல கலைந்து சென்றனர். இப்படியாக இளவரசியை மீட்க சிந்துபாத்தின் ஏழாவது கப்பல் பயணம் ஆரம்பமானது.
~~para
சுமார் அறுபத்தி எட்டு நாட்கள் கடலில் மிதந்த கப்பல் கொல்கொத்தா தீவின் அருகே வந்து சேர்ந்தது. சிந்துபாத் நங்கூரம் பாய்ச்சி கப்பலை நிறுத்தினான். உடனே சிறிய, சிறிய படகில் வீரர்கள் கொல்கொத்தா தீவை விரைவாக சென்று அடைந்தனர். சிந்துபாத்தும் தனது வீரர்களுடன் அந்தத் தீவில் காலடி எடுத்து வைத்தான்.
~~para
சிந்துபாத்தைப் பொறுத்தவரையில் இவ்வளவு எளிதாக எந்த வித எதிர்ப்பும் இல்லாமல் அந்தத் தீவில் வந்து இறங்குவோம் என்பதை அவன் நினைத்துக் கூடப் பார்க்கவில்லை. ஒரு வேளை உண்மையிலேயே மந்திரவாதி அந்தத் தீவில் தான் உள்ளானா? அப்படி என்றால் ஏன் அவன் இதுவரையில் எந்த வித எதிர்ப்பும் காட்டவில்லை என்பது போன்ற பல கேள்விகள் சிந்துபாத்தின் மனதினில் எழுந்தது. ஆனால், அவன் ஒன்றை அறியவில்லை இனிமேல் தான் அவனுக்கும், அவனுடன் வந்தவர்களுக்கும் ஆபத்துக்கள் ஒன்றன் பின் ஒன்றாக அச்சுறுத்த காத்துக் கொண்டு இருக்கிறது என்பது தான் அது.
~~para
சிந்துபாத்தும் அவனுடன் வந்த வீரர்களும் தீவுக்குள் பல தொலைவு நடந்து சென்றனர். அந்தத் தீவில் யாருமே இருப்பதாகத் தெரியவில்லை. இந்நிலையில் திடீரென சிந்துபாத்துடன் வந்த வீரர்கள் மணல் நிறைந்த ஒரு பகுதியில் நடந்து செல்லும் சமயத்தில் அதில் தங்கள் கால்களை பதிக்க அவர்கள் அப்படியே பூமிக்குள் புதையுண்டு போயினர். அப்போது தான் சிந்துபாத்துக்கு தெரிந்தது அது ஒரு புதை மணல் என்று. எனினும் அவன் சுதாரிப்பதற்குள் அவனுடன் வந்த பெரும்பாலான வீரர்கள் அந்த மண்ணில் புதையுண்டு போயினர். அவர்களது உடலைக் கூட கண்டெடுக்க இயலவில்லை.
~~para
உடனே சிந்துபாத் எஞ்சிய வீரர்களையாவது காப்பாற்ற வேண்டும் என்ற நோக்கில் மற்றவர்களை தடுத்துப் பாதுகாப்பான இடத்தில் நிறுத்தினான். எனினும் அந்தப் புதை மணலை தாண்டினால் தான் மேற்கொண்டு தீவுக்குள் பிரவேசிக்க இயலும் என்கிற நிலை, எப்படித் தாண்டுவது என்று யோசித்த சிந்துபாத்தின் மூளை மிக வேகமாக அவனுக்கு ஒரு வழியை காட்டியது. அதன் படி அந்தப் புதை மணலின் இடை, இடையே சரியாக அளந்து வைத்ததை போல ஓர் அடி இடைவெளியில் கால்களை வைக்கும் அளவுக்குப் பாறைகள் இருந்தது. உடனே சிந்துபாத் தனது வீரர்களின் தலைப்பாகையை அவிழ்க்க செய்து அதனைக் கொண்டு கயிறு போல திரித்து அதனைத் தனது உடலில் இறுக்கமாகக் கட்டிக் கொண்டு; அதன் மறுமுனையை ஒரு மரத்தில் கட்டி அருகில் இருந்த வீரர்களை பத்திரமாக பிடித்துக் கொள்ளுமாறு கூறி மெல்ல அந்த முதல் பாறையில் கால் வைத்தான். அவனுக்கு எதுவுமே நேரவில்லை. பிறகு மெல்ல அடுத்த பாறையில் கால் வைத்தான். அப்போதும் அவனுக்கு ஒன்றுமே ஆகவில்லை. பிறகு மூன்றாவது பாறை மீது நின்றபடி தனது இடுப்பில் கட்டி இருந்த தலைப்பாகையை அவிழ்த்து விட்டு தைரியமாக அந்தப் பாறைகளின் மீது நடந்து சென்றான். அதனைத் தொடர்ந்து சிந்துபாத்தின் வீரர்களும் புதை மணலில் கால்களை பதிக்காமல் பாறையின் மீது மட்டுமே மெல்லத் தங்களது கால்களை பதித்து எந்த விதமான ஆபத்தும் இன்றி நடந்து சென்றனர். இப்படியாக சிந்துபாத் உட்பட எஞ்சிய அனைவரும் புதை மணலைக் கடந்து புல்வெளி நிறைந்த ஒரு வனப்பகுதியை அடைந்தனர்.
~~para
சிந்துபாத்தின் சைன்யம் அந்தப் புல்வெளியை அடையும் சமயம். மாலை நேரம் கடந்து கொண்டு இருந்தது. எங்கும் இருட்டுப் பரவியது. இனியும் தீவுக்குள் பிரவேசிப்பது ஆபத்து என்று உணர்ந்த சிந்துபாத் அவ்விடத்திலேயே கூடாரங்களை அமைத்து தனது அடுத்த திட்டத்தை வீரர்களுடன் சேர்ந்து ஆலோசித்து முடித்தான். அன்றைய இரவு அந்தக் கூடாரத்தில் சில மணி நேரங்களுக்கு மட்டும் அனைத்து வீரர்களும் சற்றே களைப்பாற நினைத்தனர். சில வீரர்கள் பசியின் கொடுமையால் அங்கு நடமாடிய மான்களை கொன்று அதனை சுட்டுக் கொண்டு இருந்தனர். அதனைப் பார்த்து மற்ற வீரர்களும் மான்களை வேட்டையாடி அதனை சுட்டுத் தின்று பசி ஆறினார்கள். அப்போது மான்களின் மாமிச வாடையை நுகர்ந்த அந்த வனத்தில் இருந்த ராட்ச சிலந்திகள் தங்களது பிரம்மாண்டமான கூட்டில் இருந்து சரியாக அந்தப் புல்வெளிக்கு மோப்பம் பிடித்தபடி வந்து சேர்ந்தன. அப்போது மான் கறியை சுவைத்து உண்டு கொண்டு இருந்த ஒரு வீரனை ராட்சஸ சிலந்தி பிடித்து உண்டது. அது வரையில் வன விலங்குகளை மட்டுமே பிடித்து உண்டு பசியாறிய அந்த சிலந்திக்கு மனித மாமிமாசம் வித்யாசமாக இருந்தது. அதனால் அந்த வீரனின் எஞ்சிய பாகங்களை குதறி பூமியில் போட்டு விட்டு அடுத்த மனிதனை தேடிச் சென்றது. அதனைக் கண்ட மற்ற சிலந்திகளும் அவ்வாறே அங்கிருந்த வீரர்களை பிடித்து உண்டன. அது கண்ட மற்ற வீரர்கள் அலறினர். இன்னும் சிலர் ஆயுதங்களை எடுத்துக் கொண்டு அந்த சிலந்திகளுடன் கடுமையாகத் துணிந்து போரிட்டனர். சிந்துபாத்தும் அந்த சிலந்திகளை தனது அதிசய வாள் கொண்டு வேட்டையாடினான். இப்படியாக அங்கு நர மாமிசம் தின்ற சுமார் எட்டு சிலந்திகளை சிந்துபாத் உட்பட அனைத்து வீரர்களும் வேட்டையாடி வெற்றி கண்டனர். பின்னர் அனைவரும் வெற்றிக் களிப்பில் இருந்தனர். சிறிது நேரத்தில் களைப்பின் மிகுதியால் ஓய்வு எடுக்க சென்றனர். அத்துடன் தங்களுக்கு வந்த ஆபத்து நீங்கியதாகக் கருதினர். ஆனால் அது வெறும் தொடக்கம் தான்.
~~para
நள்ளிரவு வேளை சிந்துபாத்தின் வீரர்களுள் ஒருவன் சிறுநீர் கழிக்கச் சென்றான். அப்போது அவன் அருகே முதுகின் பின்னால் யாரோ மூச்சு விடுவது போல இருந்தது. திரும்பிப் பார்த்தான், அவன் கண்ட காட்சி அவனை உறைய வைத்தது ஒரே ஒரு அலறல் தான். மயங்கி விழுந்தவனை ராட்ச சிலந்திப் பட்டாளம் இரு துண்டுகளாக வகுந்து உண்டது. வீரனின் அலறல் சத்தத்தை கேட்ட மற்ற வீரர்கள் திடுக்கிட்டு எழுந்தனர். அதற்குள் ஆயிரக்கணக்கான ராட்ச சிலந்திகள் கூடி விட்டன. அவர்களின் பாசறையை அந்த சிலந்திக் கூட்டம் கபளீகரம் செய்து அழித்தது. எண்ணற்ற வீரர்கள் மடிந்தனர். இறுதியில் சிந்துபாத்துடன் எஞ்சிய வீரர்கள் வெறும் நான்கு பேர் தான்.
~~para
இனியும் சமாளிக்க முடியாது என்கிற நிலையில் சிந்துபாத் அவர்களை அழைத்துக் கொண்டு ஓடினான். ராட்ச சிலந்திகள் அந்தக் காரிருள் நேரத்தில் கூட மனிதர்கள் உடலில் இருந்து வந்த வெப்பக் கதிர்களைக் கொண்டு அவர்களை எளிதில் அடையாளம் கண்டன. அதன் காரணமாக சிந்துபாத்துடன் ஓடிக் கொண்டு இருந்த நான்கு வீரர்களையுமே அந்த சிலந்திகள் முந்திச் சென்று கொன்றன. சிந்துபாத் பயத்தில் அலறி அடித்து தனது அதிசய வாளுடன் அருகில் இருந்த ஆற்றங்கரையில் விழுந்தான். அவன் விழுந்த இடத்தில் சகதி இருந்ததால் அவனது உடல் முழுக்க சகதியால் நனைந்தது. இன்னும் சொல்லப் போனால் சகதியானது அவனது உடலை மறைத்து விட்டது. அவன் அருகே வந்த சிலந்தி அவனை ஒன்றும் செய்யவில்லை. மரம், செடி கொடி போல நினைத்து சிந்துபாத்தை விட்டு விட்டது. அப்போது தான் சிந்துபாத்திற்கு விஷயம் புரிந்தது. சகதியில் நனைந்தால் அந்தக் கொடிய சிலந்திகளின் கண்களுக்கு மனிதன் தெரியமாட்டான் என்ற தத்துவத்தை விளங்கிக் கொண்டு, மேலும் மேலும் அங்கு இருந்த சகதியை உடல் முழுக்க சிந்துபாத் பூசிக் கொண்டான். அதனால் அங்கு நடமாடிய ராட்ச சிலந்திகளின் கண்களில் இருந்து சிந்துபாத் தப்பினான். அவனது வெப்பக் கதிர்கள் குளிர்ந்த சகதியால் வெளிவராமல் போனது. சிறிது நேரத்தில் ராட்ச சிலந்திகள் மனிதர்கள் யாருமே அங்கு இல்லை என்று கருதி அவ்விடத்தை விட்டு தங்களது கூடுகளுக்கு சென்று மறைந்தன. விடியற் காலை பொழுதும் வந்தது.
~~para
சிந்துபாத் ஆற்றைக் கடந்து வெகு தூரம் சென்றான். ஓர் இடத்தில் நீர் வீழ்ச்சியைக் கண்டு அதில் குளித்து முடித்தான். எனினும் தன்னுடன் வந்த அனைவரும் இறந்து போனதால் மிகவும் துக்கம் கொண்டு அழுதான். பிறகு அவனையே அவன் தேற்றிக் கொண்டு இளவரசியை தேடும் பணியில் இறங்கினான். அந்தத் தீவில் எங்கு தேடியும் இளவரசியை காணாததால் தவித்தான். அப்போது ஒரு இடத்தில் காட்டுத் தீ எங்கும் பரவி இருப்பதைக் கண்டான்; உள்ளே இருந்து ஒரு அலறல் சத்தம் கேட்டது. தெளிவாக அந்தக் குரலை கேட்டான் சிந்துபாத் அது ஒரு ஆணின் குரல் தான்." ஒரு வேளை தன்னுடன் வந்த வீரர்களுள் யாரோ பிழைத்துக் கொண்டு இந்த வனத்தில் அதுவும் இந்தக் காட்டுத் தீயில் சிக்கி விட்டார்களோ?" என்று அவன் மனம் பதறியது. அடுத்த கணம் தனது உயிரைப் பணயம் வைத்து அந்தக் காட்டுத் தீயினுள் புகுந்தான் இருளை விட கருமை நிறம் கொண்ட ஒருவனை காப்பாற்றி அந்தக் காட்டுத் தீயில் இருந்து அவனை பத்திரமாக வெளியே கொண்டு வந்தான். அவன் பார்ப்பதற்கு வித்யாசமாக இருந்தான். சத்தியமாக அவனை யாரும் மனிதன் என்று சொல்ல முடியாது. முகத்தில் அப்படி ஒரு குரூரம். ஒரு கணம் சிந்துபாத்," நல்லதை செய்வதாக நினைத்து சொந்தக் காசில் சூனியம் வைத்துக் கொண்டோமோ" என்று கூட சிந்தித்தான். அவ்வாறு சிந்தித்த மறுகணம் அவனது முகம் வியர்த்தது.
~~para
அதனைக் கண்ட அந்தக் காரிருள் தோற்றத்தவன் பலமாக சிரித்தான். அந்த சிரிப்பு சிந்துபாத்தின் பயத்தை மேலும் அதிகரித்தது. அத்துடன் அவனது முகம் கலவரம் அடைந்தது.
~~para
தனது உயிரை பேர் ஆபத்தில் இருந்து காப்பாற்றிய மனிதனின் பயத்தை போக்க நினைத்த அந்தக் கருமை நிற ஆள் சிந்துபாத்திடம் பேசத் தொடங்கினான்.
~~para
"ஏ மனிதா! நீ என்னை பெரிய ஆபத்தில் இருந்து காப்பாற்றி விட்டாய். நீ யார்? நான் உண்மையில் உனக்கு உதவ நினைக்கிறேன். உனக்கு என்ன வேண்டும்? கேள்" என்றான்.
~~para
அதனைக் கேட்ட சிந்துபாத் மறுமொழியாக," நான் பாக்தாத் நகரத்தின் படைத் தளபதி. என்னை எல்லோரும் "கடலோடி சிந்துபாத்" என்று அழைப்பார்கள். அது சரி தாங்கள் யார்? முதலில் அதனை சொல்லுங்கள். மேலும், தாங்கள் எப்படி எனக்கு உதவ முடியும்? இங்கு எப்படி வந்தீர்கள்? ஒரு வேளை தாங்கள் மந்திரவாதி உல் முல்கின் ஆளா? இல்லை தாங்கள் தான் அவனா?" என்று அடுக்கடுக்கான பல கேள்விகளை கேட்டான்.
~~para
சிந்துபாத்தின் கேள்விக் கணைகளை கண்டு மீண்டும் ஒரு முறை பலமாக நகைத்த அந்த காரிருள் ஆள், " சிந்துபாத்! நான் இந்த வனத்தில் நடமாடும் கொடிய நாகங்களின் அரசன். நினைத்த நேரத்தில் நினைத்த ரூபத்தை எடுக்கக் கூடியவன் என்னை எல்லோரும் கஷ்டக் என்று அழைப்பார்கள். அது சரி நீ ஏன் உல் முல்க்- ஐ தேடுகிறாய்? அவன் மகா கொடியவன் ஆயிற்றே! அது மட்டும் அல்ல ஒரு விதத்தில் எங்களுக்கும் அவன் பகைவன் தான்" என்றான்.
~~para
கஷ்டக் கூறியதைக் கேட்ட சிந்துபாத்,"உல் முல்க் எங்கள் இளவரசியான நூர்ஜகானை கடத்தி இந்தத் தீவுக்கு கொண்டு வந்து இருக்கிறான். ஆனால் எங்கு இருக்கிறான் என்று எனக்கு சரியாகத் தெரியவில்லை. அது மட்டும் அல்ல என்னுடன் வந்த ஐநூறு வீரர்களும் பல்வேறு விபத்துக்களில் இறந்து போயினர். இப்போது நான் மட்டும் தான் மிச்சம். எனது லட்சியம், ஒன்று உல் முல்க் - யை கொல்ல வேண்டும். இல்லையேல் நான் மடிய வேண்டும். ஆனால் எடுத்த காரியத்தை மட்டும் முடிக்காமல் நான் இந்தத் தீவை விட்டுப் போகவே மாட்டேன்" என்றான்.
~~para
"சபாஷ் சிந்துபாத்! நீ சரியான ஆளிடம் தான் வந்து உள்ளாய். ஆனால் நீ நினைப்பது போல உல் முல்க் - யை கொல்வது அவ்வளவு சுலபம் அல்ல. அதற்கு உன்னிடம் இருக்கும் இந்த அதிசய வாள் மட்டும் போதாது. இதோ இந்த வில்லை வைத்துக் கொள். அத்துடன் இந்த அம்புறாத் துணியையும் தான். இதில் எண்ணற்ற திவ்ய அஸ்திரங்கள் உள்ளன. அது மட்டும் அல்ல, இதில் அம்புகள் எடுக்க எடுக்கக் குறையாது. மேலும், உல் முல்க் உனது கையால் சாக வேண்டும் என்பது தான் விதி போலும். உனக்கு அதற்கான தகுதியும் உண்டு. ஆனால் நீ உல் முல்க் - ஐ கொல்ல வேண்டும் எனில் முதலில் அவனது உயிர் ரகசியத்தை தெரிந்து கொள். அது தெரியாமல் நீ அவனை கொல்லவே இயலாது" என்று கூறி முடித்தான் கஷ்டக்.
~~para
"எனில் அந்த உயிர் ரகசியம் தான் என்ன? தாமதிக்காமல் உடனே சொல்லுங்கள்" என்று கெஞ்சினான் சிந்துபாத்.
~~para
கஷ்டக்கும் சிந்துபாத்தின் மீது அவன் கொண்ட பேர் அன்பினால் உல் முல்க் - யை  கொல்லும் ரகசியத்தை கூறத் தொடங்கினான்.
~~para
"சிந்துபாத்! இதே பாதையில் சென்றால் இங்கிருந்து நான்கு மைல் தூரத்தில் ஒரு குகையைக் காண்பாய். அது தான் உல் முல்க்- கின் குகை அதற்குள் தான் இளவரசி இருக்க வேண்டும். அந்த குகைக்கு தெற்கே ஒரு மைல் தூரம் நடந்தால் ஒரு பளிங்கு மாளிகையை காண்பாய். அந்த மாளிகையை இரவும், பகலுமாக உல் முல்க்-கின் ஆட்கள் காவல் காத்து வருகின்றனர். காரணம் அந்தப் பளிங்கு மாளிகைக்குள் ஒரு கிளியின் உடலில் தான் உல் முல்க் - கின் உயிர் உள்ளது. அந்தக் கிளையை எடுத்துக் கொண்டு சென்று உல் முல்க் - கின் முன்னாள் அதன் கழுத்தை நெறித்தாள் போதும். அடுத்த கணமே உல் முல்க் மரணம் அடைவான். ஆனால், அது எளிதான காரியம் இல்லை" என்று கூறி மேற்கொண்டு சிந்துபாத்திடம் ஒரு மாயப் போர்வையையும், பறக்கும் கம்பளத்தையும் கொடுத்தான் கஷ்டக்.
~~para
அந்தக் கம்பளத்தையும், போர்வையையும் வாங்கி கொண்டான் சிந்துபாத். பிறகு மீண்டும் கஷ்டக் சிந்துபாத்திடம்,"சிந்துபாத் இந்தப் போர்வையை போர்த்திக் கொண்டால் நீ யார் கண்ணுக்கும் தெரியாமல் மறைந்து போவாய். அது மட்டும் அல்ல, இந்தப் பறக்கும் கம்பளம் உன்னை விரும்பிய இடத்திற்கு எல்லாம்  அழைத்துச் செல்லும். இது எத்தனை பேரை வேண்டுமானாலும் சுமக்க வல்லது. இனியும் நீ ஏன் தாமதிக்கிறாய்? சென்று வா! வென்று வா! " என்று வாழ்த்தி அனுப்பினான்.
~~para
பிறகு சிந்துபாத் அந்தப் பறக்கும் கம்பளத்தில் ஏறி அமர்ந்த மாத்திரத்தில் அந்தக் கம்பளம் அவனை உல் முல்க்-க்கின் குகைக்குள் அழைத்துச் சென்றது. அங்கிருந்து கஷ்டக் முன்பு சொன்ன அந்தப் பளிங்கு மாளிகையை நோக்கி சென்றான். அத்துடன் கஷ்டக் கொடுத்த போர்வையை போர்த்திக் கொள்ள சிந்துபாத் அங்கு காவல் காத்த வீரர்கள் யார் கண்ணுக்கும் தெரியவில்லை. மறுகணம் மறைந்திருந்தபடியே அம்புகளை எய்து அங்கு இருந்த வீரர்கள் அனைவரையும் கொன்றான். மேலும், அந்தப் பளிங்கு மாளிகைக்குள் நுழைந்து கஷ்டக் சொன்ன கிளியை எடுத்துக் கொண்டான். நேராக மந்திரப் போர்வையை போர்த்திய படியே பறக்கும் கம்பளத்தின் உதவியுடன் உல் முல்க்-க்கின் குகைக்குள் மேலும் பிரவேசித்தான்.
~~para
அங்கு இளவரசி நூர்ஜகான் தலைவேறு உடல் வேறாகக் கிடந்ததை பார்த்து சிந்துபாத் அதிர்ச்சி அடைந்தான். "ஒரு வேலை நூர்ஜகான் இறந்து விட்டாளா? பாவி மந்திரவாதி அவளைக் கொன்று விட்டானா?" என்றபடி எல்லாம் சிந்துபாத்தின் மனம் சிந்தித்தது. அந்த நேரம் மந்திரவாதி உல் முல்க் அவ்விடத்திற்கு வந்தான். நூர்ஜகானின் தலையை தனது கைகளால் பற்றி எடுத்தான். அதனை அவளது உடலுடன் பொறுத்தினான். பிறகு தனது மந்திரக் கோளின் நுனியில் இருந்த வேரை எடுத்து அவளது தலையும், உடலும் சேரும் இடத்தில் வைத்தான். அடுத்த கணம் துண்டான நூர்ஜகானின் உடலும், தலையும் ஒன்று இணைந்தது. அதனை தூரத்தில் இருந்து கண்ட சிந்துபாத் விஷயத்தை அறிந்து கொண்டான். அத்துடன் மந்திரவாதி நூர்ஜகானிடம் பேசிக் கொண்டு இருப்பதையும் பறக்கும் கம்பளத்தின் மீது அமர்ந்த படி அத்துடன் மந்திரப் போர்வையில் தன்னை  மறைத்தபடி பொறுமையாகக் கேட்டுக் கொண்டு இருந்தான்.
~~para
மந்திரவாதி நூர்ஜகானிடம்," நூர்ஜகான்! என்னால் இனியும் பொறுக்க முடியாது. மரியாதையாக என்னை மணந்து கொள். இந்தத் தீவே என்னுடையது தான். உன்னை இங்கு ராணி போலவே நான் வைத்துக் காப்பாற்றுவேன். என்னை நம்பு. நீ ஒருவேளை மறுத்தால் எனக்கு கிடைக்காத உன்னை யாருக்கும் கிடைக்க விட மாட்டேன். புரியவில்லை! உன்னை இன்றே நான் வணங்கும் துர்தேவதைகளுக்கு பழி கொடுத்து விடுவேன்" என்று மிரட்டினான்.
~~para
அதனைக் கேட்ட சிந்துபாத் மந்திரப் போர்வையை போர்த்தியபடி பறக்கும் கம்பளத்தின் உதவியால்  நூர்ஜகானிடம் மெல்ல வந்தான். அவளது காதுகளில் அவளுக்கு மட்டும் கேட்கும் படியாக "நூர்! நான் தான் அண்ணன் சிந்துபாத் வந்து உள்ளேன். நான் இங்கு வந்திருப்பதை காண்பித்துக் கொள்ளாதே! மந்திரவாதியை மணம் முடிக்க சம்மதம் என்று சொல். மற்றதை நான் பார்த்துக் கொள்கிறேன்" என்றான்.
~~para
சிந்துபாத்தின் குரலை கேட்டுக், கேட்டு நூர்ஜகானுக்கு நன்கு பரிட்சயம் ஆகி இருந்ததால் நூர்ஜகானின் மனம் சிந்துபாத் தான் வந்திருக்கிறார் என்பதை வலிமையாக நம்பியது. ஆனால், அவளது மூளையோ ஒரு வேளை இது மந்திரவாதியின் தந்திரமாக இருக்குமோ என்று யோசித்தது. எனினும், அவளுக்கு உயிர் பிழைக்க அப்போதைக்கு வேறு வழி தெரியவில்லை. மறுத்தால் மந்திரவாதி அடுத்த நிமிடமே கொன்று விடுவான் என்ற நிலையில் சிந்துபாத் சொற்படி மந்திரவாதியை மணந்து கொள்வதாகக் கூறினாள்.
~~para
நூர்ஜகான் கூறியதைக் கேட்ட மந்திரவாதி மனம் மகிழ்ந்தான். உடனே அவளைத் திருமணம் செய்ய ஏற்பாடு செய்வதாகக் கூறிச் சென்றான். இது தான் சமயம் என்று சிந்துபாத் போர்வையை விளக்கி தன்னை நூர்ஜகானுக்கு வெளிப்படுத்தி அவளது பயத்தையும், சந்தேகத்தையும் போக்கினான். அப்போது தான் நூர்ஜகானுக்கு தைரியமே வந்தது.
~~para
திருமண ஏற்பாடுகளை செய்து முடித்து விட்டு மந்திரவாதி நூர்ஜகானை தேடி வந்தான். அப்போது அவளது அருகில் சிந்துபாத் இருப்பதைக் கண்டு அவனைக் கொல்ல மந்திரக் கோலை உயர்த்தி மந்திரங்களை உச்சரிக்கத் தொடங்கினான். சுதாரித்துக் கொண்ட சிந்துபாத் அந்த மந்திரக் கோலை தனது கையில் இருந்த அதிசய வாளால் இரு துண்டுகளாக உடைத்தான். அடுத்த கணமே அந்த மந்திரக் கோல் தனது சக்தியை இழந்தது. அந்த மந்திரவாதியின் முக்கால் பங்கு பலமே அந்த மந்திரக் கோல் தான். ஆனால் இப்போது அது உடைந்து விட்டது. கோபத்தில் அந்த துஷ்ட மந்திரவாதியின் கண்கள் சிவந்தது. தன்னிடம் இருந்த இதர மந்திர வித்தைகளை பயன்படுத்தி அதன் மூலம் சிந்துபாத்தின் மீது தனது துர் மந்திர சக்தியை பிரயோகித்தான். ஆனால், முன்பு மௌலி கொடுத்த ரட்சை சிந்துபாத்தின் கைகளில் இருந்ததால் அந்த மந்திரவாதியின் எந்த மந்திரமும் சிந்துபாத்தை ஒன்றும் செய்யவில்லை. இதனால் அவனிடம் இருந்த கொஞ்ச நஞ்ச மந்திர சக்திகளையும் பறிகொடுத்தான். இறுதியாக பலத்தை பிரயோகித்து சிந்துபாத்துடன் துவந்த யுத்தத்தில் இறங்கினான் அந்த மந்திரவாதி.
~~para
சிந்துபாத்துக்கும், மந்திரவாதிக்கும் கடுமையாகப் போர் நடந்தது. கத்தியும், கத்தியும் மோதிக் கொள்ள எங்கும் அனல் பறந்தது. அதனால் அந்தத் தீவு அதிர்ந்தது. சிந்துபாத்தின் அதிசய வாள் மந்திரவாதியின் உடலில் பல இடங்களில் புகுந்து விளையாடியது. அதனால் ஒரு வரிக் குதிரையை போல காணப்பட்டான் மந்திரவாதி. அவனது உடலில் இருந்து குருதி பெருக்கெடுத்து ஓடியது. இப்படியாகப் பல மணிநேரம் நடந்த அந்த யுத்தத்தின் இறுதியில் மந்திரவாதி உல்- முல்க் ஐ சிந்துபாத் கொன்றான். அதனைக் கண்ட நூர்ஜகான் ஆனந்தம் கொண்டாள். ஓடி வந்து தனது உடன் பிறவா அண்ணன் சிந்துபாத்தை ஆறத் தழுவிக் கொண்டாள். பிறகு சிந்துபாத் நூர்ஜகானுடன் கஷ்டக் கொடுத்த பறக்கும் கம்பளத்தில் ஏறி வெற்றியுடன் பாக்தாத் நகரத்தை அடைந்தான். மன்னரிடம் நூர்ஜகானை ஒப்படைத்தான். தனது மகள் எந்த வித சேதாரமும் இல்லாமல் ஒரு கொடிய மந்திரவாதியின் பிடியில் இருந்து வந்திருக்கிறாள் என்றால் அதற்கு சிந்துபாத் தான் கரணம் என்று கூறி அவனைப் போற்றி புகழ்ந்தார் மன்னர். மேலும், அவனுக்குப் பரிசுகள் பல வழங்கினார். மூட்டை, மூட்டையாகப் பொற்காசுகளை கொடுத்தார். ஆனால் சிந்துபாத் அதனை ஏற்காமல் அந்தச் செல்வங்கள் அனைத்தையும் தன்னுடன் வந்து இறந்த போன அந்த ஐந்நூறு வீரர்களின் குடும்பங்களுக்கும் கொடுத்தான். அதனைக் கண்ட பாக்தாத் மக்கள் சிந்துபாத்தின் கருணையை போற்றிப் புகழ்ந்தனர்.
~~para
இப்படியாக கடலோடி சிந்துபாத்தின் ஏழு பயணங்களும் அவனுக்கு பல விதங்களில் வெற்றியை தேடித் தந்தது. இன்னும் சொல்லப் போனால் அவனுக்கு ஏழு விதமான அனுபவங்களையும் அவனது அந்த ஏழு விதமான கடல் பயணங்கள் பெற்றுக் கொடுத்தன. தனது ஒவ்வொரு பயணத்தின் போதும் இறைவன் அவன் உடன் இருப்பதை உணர்ந்தான் சிந்துபாத்.
~~para
இவ்வாறு ஷாரஜாத் சிந்துபாத்தின் கதையை பல இரவுகள் தொடர்ந்து சொல்லி முடித்தாள். ஷாரஜாத் கதையைக் கூறி முடித்தவுடனேயே அவளது தங்கை துன்யாஜாத் கணவனையும், மனைவியையும் தனியே விட்டுச் சென்று விட்டாள். எனவே மன்னர் ஷாரியர் ஷாரஜாத்தை அணைத்தும் முத்தமிட்டும் தழுவியும் மகிழ்ந்தார். ஷாரஜாத்தும் ஆனந்தக் கண்ணீருடன் அவரிடம் தன்னை ஒப்படைத்து விட்டாள். அவர் இழுத்த இழுப்புக்கு எல்லாம் அவள் ஈடுகொடுத்தாள் அவளும் தனது இதய ஆசையை தணித்துக் கொண்டாள்.
~~para
அதன் பிறகு சிறிது நேரம் கழித்து தனது ஆடையை சரி செய்து கொண்டாள் ஷாரஜாத். அத்துடன் ஷாரியரிடம், "வேந்தே பெண்களால் எத்தனையோ பாதிப்புகள் ஏற்பட்டு இருக்கிறது என்பது உண்மைதான். ஆண்கள் தான் மிகவும் எச்சரிக்கையாக இருக்க வேண்டும்" என்றாள். அந்த வார்த்தைகள் ஷாரியரின் கண்களைத் திறந்தது. அப்போதில் இருந்து அவன் பெண்களை மதிக்கத் தொடங்கினான். "சில பெண்கள் தான் தவறானவர்கள். எல்லாப் பெண்களும் அப்படி அல்ல" என்பதைப் புரிந்து கொண்டு தான் இதுவரையில் முதலிரவு முடித்து கொலை செய்த பெண்களின் ஆத்மா சாந்தி அடைய இறைவனை வேண்டினான். அத்துடன் தனது அந்தச் செயலுக்காக தலை குனிந்தும் நின்றான்.
~~para
மன்னரின் இந்தக் குற்ற உணர்வை மானசீகமாக உணர்ந்த ஷாரஜாத், ஷாரியரைத் தேற்றினாள். அப்போது, "அடிமைத் தனத்தில் இருந்தும், அப்பாவிப் பெண்கள் தனது ராஜ்யத்தில் கொலை உருவதில் இருந்தும் பெண்களைக் காப்பாற்றுவதற்காகத் தான் ஷாரஜாத்தை எல்லாம் வல்ல அல்லா அனுப்பி வைத்து உள்ளார்" என்று மனதுக்குள் எண்ணிக் கொண்டார் மன்னர் ஷாரியர்.
~~para
மறுநாள் காலையில் அரசவைக்குச் சென்றதும் அந்த அவையில் ஷாரஜாத்தின் தந்தைக்கு சிறப்பு மரியாதையை செய்தார் அரசர் ஷாரியர். பிறகு அவரிடம்,"மிகச் சிறந்த ஒரு பெண்ணை எனக்கு மணம் முடித்து வைத்துள்ளீர்கள். எனது வாழ்வில் நடந்த சில கசப்பான சம்பவங்காளால் நான் பெண்களையே வெறுத்து வந்தேன். அத்துடன் மிருக வெறியுடன் சில பெண்களைக் கூட கொலை செய்ய ஆணை பிறப்பித்து உள்ளேன். ஆனால், தங்கள் மகளோ எனக்கு உண்மையை உணர்த்தி விட்டாள். அவள் உண்மையிலேயே பெரிதும் பாராட்டப் பட வேண்டியவள். இப்போது அவள் கர்ப்பம் அடைந்தும் உள்ளாள்" என்று கூற அந்த சபையே மன்னருக்கு வாழ்த்துக்களைக் கூறியது. பின்னர் அங்கு உள்ள மற்ற அமைச்சர்களையும் அரசர் ஷாரியர் கௌரவிக்கத் தவறவில்லை. பின்னர் அன்றைய தினம் மிகவும் களிப்புடன் அரசவை கலைந்தது. பிறகு ஷாரியர் கொடுத்த பிரத்தேயக விருந்தில் ஷாரஜாத்தின் தந்தையும், அவளது சகோதரியும் மன்னர் குடும்பத்தில் சிலரும் கலந்து கொண்டனர். அந்த விருந்தின் போது ஷாரஜாத்தின் தங்கையான துன்யாஜாத்தை தனது அருமைத் தம்பி ஷாஜமானுக்கு மணம் முடிக்க நினைப்பதாக ஷாரியர் ஷாரஜாத்தின் தந்தையிடம் கூற அதைக் கேட்டு அனைவரும் மகிழ்ந்தனர்.
~~para
ஷாஜமான் வர வழைக்கப்பட்டார். பின்னர் ஷாரஜாத்தின் குடும்பத்தின் பெருமையை ஷாஜமானிடம் எடுத்து உரைத்த ஷாரியர். துன்யாஜாத் கற்புக்கரசி என்று சொல்ல, தனது அண்ணனின் வார்த்தையின் மீது நம்பிக்கை கொண்ட ஷாஜமான் அவளை மணக்க முழு மனதுடன் சம்மதம் தெரிவித்தான். அவன் மனதில் இருந்த ஐயங்கள் அனைத்தும் நீங்கியது. தனது அண்ணன் எப்போதுமே தனக்கு நன்மையைத் தான் செய்வார் என்று ஷாஜமான் நம்பினார். துன்யாஜாத், ஷாஜமான் திருமணத்துக்கு நாள் குறிக்கப்பட்டது.
~~para
அடுத்த சில தினங்களில் அவர்களது திருமணம் கோலாகலமாக நடந்தது. அன்றைய தினத்தில் ஏழை எளிய மக்களுக்கு பரிசுகளைக் கொடுத்து மகிழ்ந்தார் மன்னர் ஷாரியர். அன்றைய தினம் அனைவருமே முழு மன நிறைவைப் பெற்றனர். ஷாரஜாத், மன்னர் ஷாரியருக்கு மட்டும் அல்ல அந்த நாட்டுக்கே ஒரு கலங்கரை விளக்காகத் திகழ்ந்தாள்.
~~para
----------முற்றும்--------